# Umbhali
U-Anita Posch litshantliziyo le-Bitcoin, umbhali, usomashishini kunye nomsasazi wenkqubo ethi: Anita Posch show. Ngumseki we-Bitcoin for Fairness - iphulo lokufundisa elingenzi nzuzo.

Iphupha lika-Anita kukwazisa i-Bitcoin kwiibhiliyoni zabantu ngokusebenzisa amaphulo akhe emfundo. Uqale i-podcast ye-Bitcoin, ijelo le-YouTube waze wabhala iincwadi enesihloko esithi (L)earn Bitcoin. Ukhe waqhuba udliwano-ndlebe nabantu abaphuma mbombo zone zehlabathi kuquka nabo baphuma kumazwe asahlumayo afana neNigeria, uMzantsi Afrika, Venezuela kunye ne-Afghanistan malunga nomahluko owenziwa yi-Bitcoin kumalungelo abantu enkululeko.

Ekuqaleni kuka-2020 waba ngumntu wokuqala osebenzisa i-Bitcoin owathi watyelele eZimbabwe eye kuphanda ngemeko yezezimali kweliya lizwe nangesantya eyamkelwa ngayo i-Bitcoin kweliya lizwe waze iziphumo zophando wazisasaza kwi-podcast yakhe. Injongo yakhe yakukuvala umsantsa okhoyo phakathi kwabantu abaphila kumazwe alawulwa ngobuzwilakhe okanye ngedemokrasi eqhwalelayo kunye nabanye abantu behlabathi, esebenzisa amaphulo odliwano-ndlebe, ukubonisa ukuba i-Bitcoin ingaziphucula iimeko zokuphila zabo kunye namalungelo abo okuzenzela ubutyebi.

I-Bitcoin luhlobo lwemali evela ebantwini nayo iyeyabantu. Imithetho eyilawulayo ayinakusetyenziswa gwenxa - ngoorhulumenente okanye zizinhanha. Oku kuqinisekisa ukuba akukho mntu udlelwa indlala into leyo ingenakwenzeka kwiinkqubo eziqhutywa ngabantu. Inika abantu abahlelelekileyo, abafana nabantu abaphuma kumazwe asaphuhlayo, oomama, kunye nabantu abayinxalenye yeentlanga ezinabantu abambalwa abaphantsi kwengcinezelo ithuba lokubambisana kwimiba yehlabathi ngendlela ekhululekileyo nebucala. Eli lungelo lokunaniselana ngemali, ngolo hlobo kunikwe abantu amathuba okuba bavelise ubuchule babo kunye nezakhono zokuyila, yile nto kanye ithandwa ngu-Anita Posch.

> "I-Bitcoin kungenzeka ukuba sisixhobo ekukuphela kwaso esinokusetyenziswa ukukhusela amalungelo abantu okugcina iinkcukacha zabo ziyimfihlo kunye nelokunaniselana. Sisixhobo esizisa inkululeko kwiibhiliyoni zabantu nesokuqinisekisa ukuba iinkcukacha zihlala ziyimfihlo kweli xesha siphila kulo apho yonke into yenziwa nge-intanethi" - **Anita Posch**

Phambi kokuba aqalise iphulo lakhe lokufundisa nge-Bitcoin ngo-2017, u-Anita wayesele esebenze iminyaka engaphezulu kwengama-20 kwicandelo lokuyilwa kweewebhusayithi, ezorhwebo nge-intanethi kunye namashishi aqhutywa nge-intanethi. Ehlutshwa yingxaki yokuba i-intanethi ilawulwa ndawonye, ukusetyenziswa kwemali kakubi kunye nenkqubo yobukhapitali ebeka iliso ebantwini waye wachitha unyaka ka-2016 eBerlin ekwiphulo lokuzama ukwenza utshintsho.

Ekuqaleni kuna-2017 waye wazimasa indibano yocweyo emalunga ne-Bitcoin kunye neteknoloji ye-blockchain evuleleke kumntu wonke kunye negalelo elihle elinokwenziwa yile teknoloji kwihlabathi. Waye wabona ukuba iteknoloji engafuni maphepha-mvume, engachatshazelwa yingxaki yokuhla kwamandla emali neyimali yehlabathi esebenza nge-intanethi ingakhupha iibhiliyoni zabantu emakhamandeleni, abaphantsi kwengcinezelo yale nkqubo yezimali isetyenziswayo ngoku. I-Bitcoin yimali enganakunqandwa mntu ngoku enokusetyenziswa nangubani na. Ayidleli ndlala bantu bathile, ayilawulwa yinkampani okanye urhulumente othile,  ngeli thuba imali ye-intanethi ngaxeshanye, uhlobo lwemali eyenzelwe ukunceda thina sonke.

U-Anita Posch waguqulela kwiSiJamani incwadi ka-Andreas M Antonopoulos epapashwe isihlandlo ezibini enesihloko esithi "The Internet of Money". Amaphulo akhe ophando neminye imisebenzi ayenzayo malunga ne-Bitcoin angundaba-mlonyeni kumajelo eendaba mbombo zone zehlabathi: Bitcoin Magazine, CoinDesk, What Bitcoin Did, Bayern2, Deutschlandfunk, Radio FM4,  kunye nejelo likamabonakude i-ARD, phakathi kwezinye.

Anita Posch uthumela ii-tweet rhoqo apha: [https://twitter.com/anitaposch](https://twitter.com/anitaposch).

Iinkcukacha ezithe vetshe ngo-Anita ziyafumaneka kwiwebhusayithi yakhe ethi: [https://anitaposch.com](https://anitaposch.com), kwinkqubo yosasazo ethi: Anita Posch apha: [https://anita.link/show](https://anita.link/show), kwijelo lika-Anita lika-YouTube apha: [https://www.youtube.com/anitaposch](https://www.youtube.com/anitaposch), zize iinkcukacha ngale ncwadi zona zibe lapha: [https://learnbitcoin.link](https://learnbitcoin.link

