# Come Investire in Bitcoin
In questo capitolo esploreremo le varie modalità per ottenere bitcoin. Generalmente questo può avvenire acquistando bitcoin in cambio di valute fiat, oppure guadagnandoli. I vari metodi differiscono nel livello di auto-sovranità e privacy che si possono raggiungere.

## Comprare Bitcoin – Custodial
In molti casi la prima interazione delle persone con le criptovalute avviene nell’ambito delle piattaforme di exchange custodial, quali Okcoin, Kraken, Coinbase, Binance, Bitpanda e Bitfinex, solo per citarne alcune.

Sono denominate _custodial_ perché custodiscono le chiavi di accesso ai tuoi bitcoin. Su queste piattaforme ti viene assegnato un wallet, che però è più simile ad un conto bancario, il che porta con sé i rischi di controparte, quali attacchi hacker, sequestro e confisca da parte dei governi.

Il trading su questi exchange viene eseguito _off-chain_, ossia le transazioni non avvengono sulla blockchain ma sono gestite all’interno del database della piattaforma. Questo aumenta la velocità delle transazioni, ma allo stesso tempo porta ad una mancanza di trasparenza e sicurezza.

Per acquisire bitcoin in modo custodial devi aprire un account, sottostare alle norme di identificazione (in inglese _Know Your Customer_ o KYC) e antiriciclaggio (in inglese _Anti Money Laundering_ o AML) e poi depositare valuta fiat sul conto della piattaforma. Una volta depositato il tuo denaro, potrai scambiarlo per bitcoin o altre criptovalute.

Come menzionato nel capitolo “La Scalinata della Sovranità Finanziaria”, per mitigare i rischi di controparte dei wallet custodial dovresti o inviare i tuoi fondi al tuo wallet personale, oppure saltare a piè pari questi exchange e passare direttamente a soluzioni non-custodial.

## Comprare Bitcoin – Non-custodial
Tenere bitcoin in modo non-custodial (_self-hosted_) è il risultato desiderabile. Rende le tue transazioni incensurabili e ti dá la massima libertà sui tuoi fondi. Puoi raggiungere questo obiettivo acquistando bitcoin nel modo giusto fin da subito.

### Broker Bitcoin
Un _broker_ è una società d’intermediazione che ti permette di acquistare bitcoin in modalità non-custodial. Dato che si tratta di società registrate, sono assolutamente regolamentate e tu devi dunque sottoporti all'identificazione tramite le procedure di KYC/AML. I broker di bitcoin invieranno la quantità di bitcoin da te acquistata direttamente al tuo indirizzo (al tuo wallet, dove tieni il seed).

Di seguito alcuni esempi di broker di Bitcoin:

* [AnyCoin direct](https://anycoindirect.eu/)
* [Bity](https://bity.com/)
* [Coinfinity](https://coinfinity.co/start-en/)
* [Coinnexus](https://coinnexus.ch/en) consente di non identificarsi per importi fino a 1.000 franchi svizzeri all’anno.

### Acquisto Peer-to-Peer di Persona
Puoi partecipare a uno degli svariati raduni e meet-up Bitcoin che si organizzano in giro per il mondo, metterti in contatto con altri bitcoiner e chiedere se sono disposti a venderti bitcoin in cambio di denaro contante. In molti Paesi le persone si incontrano su Telegram o nei gruppi Facebook per trovare controparti propense a fare scambi di persona.

### Acquisto Peer-to-Peer Online
Gli exchange P2P (acronimo di Peer-to-Peer) leader a livello mondiale sono
* [LocalBitcoins](https://localbitcoins.com)
* [Paxful](https://paxful.com/)

### Sportelli Automatici Bitcoin
Uno sportello ATM di Bitcoin è un dispositivo simile allo sportello automatico della banca, da cui è possibile comprare bitcoin ed altre criptovalute utilizzando i contanti. Il vantaggio degli ATM Bitcoin è che ricevi istantaneamente i bitcoin acquistati e in molti casi, fino ad una certa soglia, senza identificazione KYC/AML. Tuttavia, presta attenzione al fatto che molti operatori ATM applicano commissioni sopra la media.

* [Bitcoin ATM Map](https://bitcoinatmmap.com/)
* [Bitrawr ATMs](https://www.bitrawr.com/bitcoin-atms)
* [CoinATM Radar](https://coinatmradar.com/)

### Gift Card e Voucher in Bitcoin
In Austria, ad esempio, è possibile acquistare gift card ‘Bitcoinbon’ presso stazioni di servizio e chioschetti adibiti. Queste gift card si trovano spesso nelle stesse postazioni in cui vengono esposte le ricariche prepagate per il cellulare o le card di Amazon ecc. Puoi acquistare gift card di bitcoin senza impostare un wallet e senza registrarti. Qualora volessi convertire il valore delle card in coin, dovrai installare un wallet e poi riscuoterli.

* [Azteco](https://azte.co/)
* [Bitcoinbon](http://www.bitcoinbon.at/)
* [Bitpanda to go](https://www.bitpanda.com/de/togo)
* [Coincola](https://www.coincola.com/buy-bitcoin/gift-cards)
* [Paxful](https://paxful.com/buy-bitcoin?group=gift-cards&hasScroll=true)

## Bitcoin Non-KYC

### KYC/AML
Gli acronimi KYC e AML rappresentano le normative _“Know Your Customer”_ e _“Anti Money Laundering”_, ovvero rispettivamente “Conosci il Tuo Cliente” e “Antiriciclaggio”. Ogni banca e piattaforma di scambio registrata deve adempiere a tali leggi nazionali, raccogliendo informazioni sui propri clienti quali:

- Nome
- Indirizzo
- Recapito telefonico
- Patente di guida
- Carta d’identità governativa
- Un _selfie_ fatto tenendo in mano un foglio su cui sono scritti il nome della piattaforma e la data
- Una videochiamata con gli operatori della piattaforma

Ora, si può sostenere che ci sia bisogno di scovare criminali, terroristi, riciclatori di denaro ecc. e che pertanto queste normative abbiano un senso. Il problema è che le banche spesso applicano regolamentazioni eccessive; richiedono più dati del necessario e tracciano ogni singola transazione, il che, abbinato al denaro digitale, si trasforma in una macchina di sorveglianza peggiore di quanto George Orwell non abbia mai immaginato. Mentre puntiamo il dito e critichiamo la valuta digitale della Banca Centrale Cinese e il loro programma di credito sociale, stiamo costruendo sistemi simili che invadono massicciamente la privacy delle persone.

Il KYC/AML non ha evitato che Deutsche Bank, HSBC ed altri grandi attori economici riciclassero denaro, ma impedisce a miliardi di persone prive di documento identificativo di partecipare alle attività economiche. Richiede un imponente sistema burocratico e alti costi di mantenimento, e mette a rischio la tua privacy nel caso di _data leak_, ovvero fuga di dati. Le piattaforme di exchange sanno quanto hai comprato, quando l'hai comprato, le tue informazioni bancarie e gli indirizzi dai quali hai prelevato.

Con il KYC/AML e tenendo i tuoi bitcoin presso un exchange, di fatto vanifichi anche la resistenza alla censura propria di Bitcoin. Molti exchange collaborano con società di sorveglianza della blockchain, che a loro volta in molti casi cooperano direttamente con enti governativi. Sfruttando la trasparenza della blockchain di Bitcoin, qualsiasi società di analisi della blockchain può seguire le tue attività. Gli exchange possono congelare il tuo conto o bloccare i tuoi prelievi.

Sebbene io non creda che i governi saranno in grado di proibire effettivamente l’uso di Bitcoin – sarebbe come impedire alle persone di pensare, considerato che devono solamente ricordare il proprio seed – potrebbero provare a confiscarli, proprio come fecero gli Stati Uniti con l’oro. Se dovesse succedere una cosa simile e tu avessi i tuoi fondi depositati presso un exchange, andrebbero sicuramente persi.

L'ordine esecutivo 6102, firmato il 5 aprile 1933 dal Presidente degli Stati Uniti Franklin D. Roosevelt, proibì il possesso dell’oro. Solo nel 1975 gli americani poterono nuovamente possedere oro in maniera legale. Satoshi Nakamoto ha identificato la propria data di nascita nel 5 aprile 1975. Questa chiaramente non è una coincidenza. Esprime l'intenzione di Satoshi di rendere Bitcoin uno strumento di libertà finanziaria.

Per ulteriori informazioni su come l'attuale sistema finanziario sia ingiusto nei confronti di miliardi di persone nel mondo, ascolta [nel mio podcast l’intervista con Zachary Kelman](https://anita.link/80), un avvocato specializzato in temi politici, legali e normativi che gravitano attorno Bitcoin.

### Ottenere Bitcoin Non-KYC

Per acquistare bitcoin senza le procedure di identificazione dell'utente, puoi:

* Guadagnarli
* Costruire qualcosa di valore e chiedere donazioni
* Vendere cose di cui non hai più bisogno
* Comprarli da un amico o ad un raduno locale di appassionati
* Comprarli da uno sportello ATM Bitcoin
* Comprare gift card bitcoin
* Recarti in negozi fisici per la compravendita di bitcoin
* Utilizzare exchange decentralizzati quali
* [Hodlhodl](https://hodlhodl.com)
* [Bisq](https://bisq.network/)
* [LocalCoinSwap](https://localcoinswap.com/buy-sell/BTC)
* [LocalCryptos](https://localcryptos.com/Bitcoin)
* [Sovryn](https://live.sovryn.app)

Fonti per gli exchange: https://kycnot.me/, https://github.com/cointastical/P2P-Trading-Exchanges/, https://bitcoiner.guide/nokyconly/

## Costi per Comprare Bitcoin
Quando acquisti criptovalute devi pagare le commissioni al fornitore del servizio, esattamente come quando viaggi verso un Paese diverso e compri valuta estera. Il prezzo al quale fai il cambio è determinato dal fornitore del servizio (vedi il capitolo “Il Prezzo di Bitcoin”). Di solito si tratta del prezzo di mercato più un sovrapprezzo per il servizio. Dato che ogni exchange fa il proprio prezzo di bitcoin e ha una propria struttura interna di commissioni e costi, ci sono grosse differenze nei tassi di cambio tra un exchange e l’altro. Per risparmiare, confronta le commissioni delle piattaforme prima di sceglierne una.  

I seguenti tre fattori determinano i costi coinvolti nell’acquisto di bitcoin, e ogni fornitore di servizi ha il proprio:
* Prezzo di mercato di bitcoin
* Commissioni per il servizio di cambio
* Commissioni di transazione, che potrebbero essere incluse nella commissioni di cambio
