# Yintoni i-Blockchain?
I-blockchain ye-Bitcoin nguvimba kawonke-wonke ongatshintshekiyo apho zonke iintlawulo ze-Bitcoin zigcinwa khona. Yiyo loo nto kungenakuthiwa ubuxhaka-xhaka be-blockchain abuyonto yokuqala ezimbalini njengoko amajelo eendaba ethanda ukutsho. Njengoko ufundile kwisahlulo 1.4 esithi "IMbali ye-Bitcoin" ukufakelwa kwe-blockchain kwancedo ukusombulula ingxaki yokusetyenziswa izihlando ezininzi kwe-bitcoin kwaze kwavulela nokuba wonke umntu osebenza nge-bitcoin unelungelo lokuvelisa imali esebenzisa ubuxhaka-xhaka obungalawulwa endaweni enye. I-Bitcoin isebenzisa ubuxhaka-xhaka ebebukade bukhona. 

Okuyinene kukuba uSatoshi Nakamoto zange athethe nga-blockchain yena. Endaweni yoko uNakamoto wayesebenzisa igama le-'chain' kuba umsebenzi weleja kakade kukugcina zonke iintlawulo ngokokulandelelana kwazo.

Njengoko eli gama lithi blockchain sele lisetyenziswa kakhulu, nam ndiza kuzeka mzekweni, ndilisebenzise apha. Ukususela ngo-2009, zange i-blockchain ye-Bitcoin ikhe ihlaselwe ngamasela e-intanethi. Ukususela ngo-2009, intlawulo nganye eyenziweyo igcinwa kwi-blockchain. Intlawulo nganye eyakhe yenziwa ukususela oko i-Bitcoin yabakhoyo, igcinwe kwikhompyutha ezizimeleyo eziphakathi kwe-10, 000 ne-100,000 kwihlabathi liphela. Ezi khompyutha zisetyenziswa ngabantu, iidyunivesiti, amaziko orhwebo ngezabelo, njalo njalo. Le nto yokuba i-Bitcoin ingalawulwa endaweni enye yenza kungabi lula ukuyihlasela kuba ukuba uhlasela ikhompyutha enye kunye ne-blockchain, kusekho amawaka oovimba abaneenkcukacha zinye ezingachaphazelakanga. Ukuzama ukwenza intlawulo yobuqhetseba kwileja akunakuphumelela kuba ezinye iikhompyutha ezi zithe sa-a kwihlabathi azinakukwazi ukuvumelana ngale ntlawulo isuka kwikhompyutha yomgunyathi, ngolo hlobo ikhatywe, ingafakwa kwileja.

Iinkcukacha ezikwi-blockchain ye-Bitcoin zaziwa ngumntu wonke futhi zisekuhleni. Ukuba wenza intlawulo ungayijonga nawe ku-Bitcoin explorer, ofana nekhasi lokukhangela ulwazi ku-intanethi, olandelela futhi eqinisekisa iintlawulo ezenziweyo. Ixabiso le-bitcoin kwidilesi ye-bitcoin efakwe kwi-blockchain. Usebenzisa izitshixo-mfihlo (private keys) zakho - into efana ne-passwork kodwa yona eka-blockchain - uyakwazi ukungena kule ndawo kawonke-wonke kwaye ungayithatha imali ebonakala kwi-blockchain uyibeke kwenye indawo.

I-blockchain ye-Bitcoin ayiyoyamntu uthile, nabani anganayo ngokuyithatha ku-intanethi azigcinele kwikhompyutha yakhe. Xa nawe unekhompyutha esebenza ngokugcweleyo, ungadlala indima ekuphuculeni ubuxhaka-xhaka be-Bitcoin. Ngoba? Ngokuqinisekisa ukuba le blockchain unayo yeyokwenyani, awubeki xanduva mntwini koko uzenzela izinto zakho ngokwakho. Ngokuye besibabaninzi abantu abenza oku, kulapho ubuxhaka-xhaka bothungelwano buka-Bitcoin buzakuya busanda futhi buqina. 

**Ii-Blockchain eziVulelekileyo neziFuna iMvume**

Qaphela umahluko phakathi kwe-Bitcoin, eyi-blockchain evulelekileyo kunye ne-"Diem", umzekelo (uhlobo lwemali ka-Facebook) okanye i-E-Yuan CBDC karhulumente waseChina, zonke ezisebenzisa ii-blockchain ezingavulelekanga futhi ezilawulwa endaweni enye. 

I-Blockchain evulelekileyo wonke umntu angakwazi ukuyisebenzisa, ayilawulwa endaweni enye, yenza izinto elubala, ayikanakuhluzwa mntu, ayikhethi cala, lo nto iyenze ukuba ibe luhlobo lwemali lokuqala ezimbalini: uhlobo lika-intanethi lehlabathi elivuleleke kumntu wonke lingajongi minyaka, bala, kufuma kwapokotho, buni okanye sizwe. I-Bitcoin iyakwazi ukusetyenziswa nangoomatshini. Akukho mntu unokuma phambi kwakho xa uthumelela umntu oyisebenzisayo nokuba ukweyiphi na ikona emhlabeni. 

I-blockchain yabucala efuna imvume, evalelekileyo, izinto ayizenzi ekuhleni, ijonga isikhundla somntu kwaye ilawulwa endaweni enye. Inkampani okanye urhulumente osebenzisa inkqubo enjalo angabakhuphela ngaphandle abanye aze azihluze iintlawulo onokuzenza. Bangayivala i-akhawunti yakho baze bakuthintele ungakwazi ukusebenzisa imali yakho. Ndiqinisekile ukuba uyayazi ukuba sithetha ngeyiphi inkqubo yemali kuba yile ndlela zisebenza ngayo kanye iibhanki ezi zesiqhelo.

