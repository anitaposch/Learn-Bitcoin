## Ingaba ngubani uSatoshi Nakamoto?
Ngumbuzo oyinkohla lo kuba kaloku akukho mntu unguSatoshi Nakamoto. Ligama nje eliqanjiweyo eli. Ingenzeka ukuba ngumntu othile okanye iqela leengcali ze-cryptography, zobuxhaka-xhaka beekhompyutha nezenzulwazi. Ngomhla wesi-8 ku-Agasti 2008, umntu ongaziwayo wabhalisa le dilesi ithi: bitcoin.org. Ngokubhalisa le dilesi encedwa yinkampani esePanama, loo nto yaqinisekisa ukuba iinkcukacha zakhe ziza kuhlala ziyimfihlo kude kube namhlanje.

Nge-1 Okthobha 2008, uSatoshi Nakamoto wavela kwi-Cryptography Mailing List waze wacacisa ngomyalezo awawuthumelayo ukuba baqulunqa uhlobo lwemali lwe-intanethi waze wafaka iiphepha elicacisa imigaqo ye-Bitcoin kweli khasi lika-intanethi: [https://bitcoin.org/bitcoin.pdf](https://bitcoin.org/bitcoin.pdf).

UHal Finney, ingcali ye-cryptograph neyeekhompyutha yaseMelika, wayesele enethuba ephanda ngemali ye-intanethi. Noko kunjalo, akukho nto wayesele enayo ekwinqanaba lokuba ingasetyenziswa nguwonke-wonke. Ezi ndaba zazivela kuSatoshi Nakamoto zanika umdla kakhulu kangangokuba u-Hal Finney waqalisa ukunxibelelana noNakamoto. Nge-3 Janyuwari 2009, uNakamoto wavelisa ibloko ye-Bitcoin yokuqala ngoku ebizwa ngokuba yi-"Genesis Block". Ukususela ngoko, umhla wesi-3 kaJanyuwari ubhiyozelwa njengosuku lokuzalwa kwe-Bitcoin.

Nge-8 Janyuwari 2009, uNakamoto wapapasha uhlelo lokuqala lobuxhaka-xhaka be-Bitcoin.

UHal Finney wabangumntu wokuqala emva koNakamoto ukufakela obu buxhaka-xhaka kwikhompyutha yakhe, waze ngomhla we-11 kaJanyuwari 2009 wathumela umyazelo ku-Twitter othi: "Running Bitcoin" waze wafumana intlawulo. Ngelishwa uHal Finney wasweleka ebulawa sisifo semithambo-luvo emva koko. Ingaba wayemazi ukuba ngubani uSatoshi Nakamoto?

Ukuza kuma ngomhla wama-26 ku-Apreli ka-2011, uNakamoto wayethatha inxaxheba kwiingxoxo ezimalunga nobuxhaka-xhaka bothungelwano be-Bitcoin - apho wayephendula imibuzo yeengcali zekhompyutha ezicacisela ngezakhono ezitsha zobu buxhaka-xhaka enika nezizathu zokuba ayiqalise. Umyalezo wokugqibela okukrokreleka ukuba washiywa ngu-Satoshi Nakamoto wawuthunyelwe ngoMatshi 2014 ngethuba amajelo eendaba etyhola ukuba ude wabhaqwa oyena Satoshi Nakamoto wokwenyani. ESan Francisco, i-Newsweek yazingela yaza yafumana uDorian Satoshi Nakamoto, ummi waseMelika kodwa onegazi laseJapan. Kutyholwa ngokuba nguye lo ngqondo-ngqondo waseka i-Bitcoin. Kodwa waphika wema ngomlenze omnye esithi akangoDorian Nakamoto yena, lo kutyholwa ngokuba nguSatoshi Nakamoto. Esitsho nokuba uDorian akanguye lo Satoshi Nakamoto udumileyo.

