# Imvelaphi yeMali
I-Bitcoin yaqala ukusetyenziswa ngoJanyuwari, 3, 2009. Ukususela oko yaqalisayo ubuxhaka-xhaka be-Bitcoin P2P bufaka iibloko zedatha ezintsha kuluhlu lonaniselwano nge-Bitcoin rhoqo emva kwemizuzu eli-10. I-blockchain ye-Bitcoin igcina iintlawulo ngokokulandelelana kwazo futhi olu landelelwano alunakutshintshwa. Njengemizimba yethu exhomekeke kwintliziyo, ubuxhaka-xhaka bonaniselwano nge-bitcoin busekelwe kwi-cryptograph, i-game theory, i-IT kunye nobuxhaka-xhaka bothungelwano obungalawulwa endaweni enye ukuze ingabi nazikroba.

Le nkqubo yonaniselwano izilawula ngokwayo inezi mpawu zilandelayo:

- Iintlawulo ezenziwa nge-Bitcoin azikwazi ukuhluzwa.
- I-Bitcoin ayinakutshintshwa mntu.
- Akukho mntu unokwenza i-Bitcoin engumgunyathi.
- Unaniselwano olwenziwa nge-Bitcoin lukhuseleke kakhulu ngoku lingenapolisa lingunozakuzaku lifana nebhanki
- Iintlawulo ezenziwa nge-Bitcoin ziqhutyelwa elubala, zibonwa nguwonke-wonke kwaye nabani na unayo indlela yokuziphicotha eziqinisekisa.

![A PayPal payment vs. Bitcoin](resources/_paypal-bitcoin-intermediaries.PNG) [^1] Kwezi ndlela zokunaniselana zesiqhelo kubakho amaqumrhu ade abe sixhenxe adlala indima yokuba ngunozakuzaku phambi kokuba intlawulo ifike kulo mntu ibisiya kuye. Kwi-Bitcoin akukho namnye. 

- I-Bitcoin ayithathi cala: ayigwebi okanye yahlule phakathi kwentlawulo "elungileyo" kunye "nengalunganga".
- I-Bitcoin ayifuni mvume mntwini: akukho magosa ahlelele ukubekela abantu imiqathango yokuyisebenzisa.
- I-Bitcoin ayinamida: isetyenziswa kwihlabathi liphela.
- I-Bitcoin, i-Intanethi yayo, iluncedo kumntu wonke: yeyomntu wonke, hayi kwiqumrhu elinye elifana nenkampani.
- Imigaqo ye-Bitcoin ibekwa ngabo bonke abayisebenzisayo emva kokuvumelana besebenzisa ubuxhaka-xhaka obukhuselekileyo.

I-Bitcoin yimali kawonke-wonke. I-Bitcoin iluhlobo olutsha lwemali. Yazalwa emva kophando oluthundezwa kukubaleka kweengqondo zabantu, into leyo eyadalwa nomntu, befuna uhlobo olutsha lwemali. Kwezi nkulungwane zidlulileyo, kwakufunyaniswa iintlobo ezahlukeneyo zemali entsha, ukusukela kunaniselwano olwaluquka ukuhlawulana kwabantu ngoko nangoko, ukuya kwinkqubo yokuthengiselana ngetyala kusetyenziswa igolide njengentlawulo, ukuya kwimali yesiqhelo uza kutsho kule nkqubo ikhoyo ixhomekeka kwiimeko yamaxabiso. Ibhanki ezi kunye necandelo lezimali lanamhlanje laqala ukubakho kwisithuba seminyaka engama-300 eyadlulayo.  Kakade kufanelekile ukuba kubenjalo, xa kuvela uhlobo olutsha lokunxibelelana elisebenzisa i-intanethi, kuvele nohlobo olutsha loqoqosho kunye nemali, nalo olusebenzisa i-intanethi.

![History of money](resources/_money-history.png) [^2]

"Imali ehamba nge-intanethi" - njengokuba u-Andreas M. Antonopoulos esitsho xa eyibiza - ayinakubanjwa mntu ngoku. Isisiqalo sendlela entsha yokwenza izinto ezimbalini.

## Amatye abizwa ngokuba zi-Rai ase-Yap
Ukuba awukazi nowathwethwa nge-Bitcoin futhi ne-blockchain njengeleja kawonke-wonke engenazimpazamo isakupopanisa ingqondo, i-Rai of the Isle of Yap, ingumzekelo omhle onokuwusebenzisa ukubona ukuba zikhona izinto eyelelene nazo.

I-Rai ngamatye amakhulu amile oku kwevili asetyenziswa kwisiqithi saseYap kummandla we-Western Pacific (Micronesia). Ayesimbiwa kumgodi okanye ikwari yamatye ekalika kwisiqithi sasePalau futhi esetyenziswa njengemali kwade kwayinkulungwane yama-20. 

![Rai stones with carrying logs, 1903](resources/_Stone_Money_of_Uap_1903_Jayne,_String_Figures_p160.jpg) [^3]

Ii-Rai zazithuthwa ngephenyana ukuya eYap, ngenxa yobukhulu kunye nobunzima bawo, ayengathathwa xa sele kuthengiwe ngawo, koko kutshintshwe nje igama lomntu ongumnikazi walo. Intlawulo nganye yayisaziswa ngomlomo kulo ngingqi ithile, futhi nabantu ababengabanikazi belitye elo ngaphambili besaziwa ekuhlaleni. Kwade ekugqibeleni kwajongwa kuphela uluhlu lwabanikazi balo bangaphambili. Ngenye imini eli litye lakhe lawiswa liphenyana latshona emanzini lisisiwa eYap. Nangoku sele liphantsi kwamanzi laqhubeleka nokuthathwa ngokuba yimali, kuba lalisekhona ezingqondweni nangona kwakungekho wakhe waphinda walibona.

Oku kubalulekile ngoba kubonisa ukuzikhulela kwenkqubo yokusetyenziswa kweleja yeentlawulo. Kwakuvunyelwana ngayo ngomlomo la leja ngabahlali ukuba yekabani kwaye ixabiso layo lithini kungakhange kuthwalwe litye lisiwe kulo mntu uthengisileyo; kwakukho isivumelwano phakathi kwabantu ngendlela eliza kusebenzisa ngayo. Lifana kanye kule ndawo ne-blockchain ye-Bitcoin ela litye; yileja kawonke-wonke enazo zonke iintlawulo zonaniselwano, ezigcinwe kumawaka eekhompyutha kwihlabathi liphela.  [^4]

Enye into la nkqubo efana ngayo ne-Bitcoin yindlela elenziwa ngayo ela litye le-Rai, kuba yayingumsebenzi onzima kakhulu ukulixhonkxa futhi libubungqina bomsebenzi owenziweyo. Lalixhonkxwa nzima ngezandla kusetyenziswa izixholo, lithathwa phesheya kolwandle lize lithuthwe ngephenyane. Kwathi kwakufika oomatshini ke ngoko kwalula ukulenza, laphelelwa lixabiso kuba ngoku lalingebobungqina bomsebenzi onzima owenziweyo.

Amatye e-Rai athathwa ngoosoqoqosho bale mihla njengohlobo lakudala lwemali, kwaye asetyenziswa njengomzekelo oxhasa uluvo oluthi ixabiso lezinye iintlobo zemali libekwa ngokwesivumelwano sexabiso elo. [ [^5] Nayo imali yale mihla ayinanto isimelele ngayo. Okuyinene kukuba, imali isekwa ize ibekwe ngumthetho karhulumente ukuba iyinto yokuthenga esemthethweni. Ngenxa yokuba isisixhobo sokuthenga esisisebenzisayo ke ngoko ithathwa ngokuba inexabiso.

## Indlela eyaDalwa Ngayo Imali
> Ibhanki enguvimba kufuneka ithenjwe ukuba ayinakulehlisa ixabiso lemali kodwa zininzi izihlandlo lithotywa ixabiso lemali zezi bhanki."-Satoshi Nakamoto

Ukufunda nge-Bitcoin kube luncedo kakhulu kum. Ubomi bam bunezigaba ezibalulukileyo ezibini, esaphambi kokwazi nge-Bitcoin kunye nesasemva kokwazi nge-Bitcoin. Ngoku izinto ndizibona ngendlela eyahlukileyo. Ngethuba ndikwiphulo lokufunda nge-Bitcoin, kwaye kwanyanzeleka ukuba ndiqale ndiyiqonde indlela esebenza ngayo le nkqubo yemali ikhoyo namhlanje. Yintoni umahluko phakathi kweentlobo zemali ezifana ne-USD okanye i-Euro kunye ne-Bitcoin. Yintoni ukuguquguquka kwamaxabiso? Yintoni indima yeebhanki ezinguvimba, njalo njalo? Kuyothusa ukuba kuthi kanti izinto ezifana nezi azifundiswa ezikolweni, kodwa mhlawumbi inokuba yinto yangabom.

Kwihlabathi kukho iintlobo zemali ezili-180 ezisetyenziswa kumazwe ali-190. Imali yinto yokuthenga esesikweni ebekwa ngokomthetho karhulumente. Kumazwe amaninzi imali ichazwa njengesixhobo esisesikweni sonaniselwano; isisixhobo sonaniselwano esibekwa ngumthetho kwaye isetyenziselwa ukuhlawula amatyala kwaye akuvumelakanga ukungayamkeli njengesixhobo sokuthenga. 

Zonke ezi ntlobo zemali ziyi-180 - iDola yase-US, i-Euro, i-Yen kunye nePonti, umzekelo - zingachazwa njengeemali zokuthenga ezisemthetheni. Ukususela ngo-1971, akukho nanye imali ngoku enexabiso elixhomekeke kwigolide okanye enye into ebambekayo. Imali ilinikwa sithi ixabiso layo. Ekuhlaleni imali isetyenziselwa ukuchaza into enexabiso. Le mali isetyenziswayo kule mihla iligama nje kuba uyikha nje emoyeni uyifake kwileja eku-intanethi wakugqiba ufake inani etyaleni. Akukho mali iveliswayo ibonwayo.

Ngubani owenza imali? Ngurhulumente esebenzisana neebhanki ezinguvimba, kunye neebhanki zikawonke-wonke. Inkqubo yokwenza imali ilawulwa ngabathile, kwaye amagunya ayashiya-shiyana futhi kukho negcuntswana eliyilawulayo. Akukho sivumelwano sikhoyo malunga nomyinge onokuveliswa okanye onokusetyenziswa.

Olu hlobo lwemali lusetyenziswa namhlanje lwabekwa nje ngumthetho; abantu bayanyanzeliswa ngurhulumente ukuba bayisebenzise bethanda bengathandi. Ixabiso layo lenzelwe ukuba kuphume nerhafu oyihlawula ude uyobhubha. Irhafu itsalwa emalini kusetyenziswa amaziko orhwebo ngezabelo nawo aphantsi kukarhulumente, kunye nemithetho elawula imali kunye nepolisi yerhafu.

* Imali yenziwa zibhanki ezinguvimba kwaye iphuma iliphepha okanye izinkozo.
* Iibhanki ezinguvimba zithenga izabelo kumashishini kawonke-wonke, ize ngolo hlobo imali ke ijikeleze.
* Imali yenziwa ngurhulumente ngokuthi ayigalele kuqoqosho, asebenzise izibonelelo kunye neentlawulo azisebenzisayo ukunceda amashishini atshonayo.
* Imali yenziwa zibhanki zikawonke-wonke ngokubolekisa ngayo.

### Imali yenziwa ngokuvulwa kwamatyala
Sonke siyayazi le imalunga namatyala. Yilento siyenza xa siboleka imali yokuthenga indlu, yokuqala ishishini okanye yokuthenga imoto. Kulula kakhulu ukuboleka amali kwabo banepokotho ezifumileyo. Ukuba awunanto yokubambisa xa uboleka imali, ungusomashishini osakhasayo, awunamsebenzi usisigxina, okanye ungumfazi kwilizwe apho abafazi bangavumelekanga ukuba babe nezindlu, amathuba okuba iibhanki zikuboleke imali yokuthenga ngetyala mancinci kakhulu. Xa ithe yakuboleka imali ibhanki, yenza utshintsho kwileja yayo eku-intanethi ize ifake le mali ilityala kwi-akhawunti yayo. Ube ke ngolo hlobo unetyala uza kulibhatala sele linenzala. Emva koko kufuneka uyokufuna umsebenzi okanye uthengise izinto uze ukwazi ukubhatala ityala kunye nemali-nzala. Iibhanki zizuza lukhulu kwizivumelwano ezifana nezi. Akukho nto ziyikhuphayo zona, kodwa zifumana imali eyintlawulo yesivumelwano setyala kunye nenzala oyibhatalayo.

Ukongeza apho, kukho nomba wokugcina igcuntshwana lemali ezinkozo. Oku kuvumela iibhanki ukuba zibolekise ngemali engaphezulu kwale zinayo engxoweni okanye kwale ikhoyo kwi-akhawunti yazo nebhanki enguvimba. Eyona mali incinci ibhanki ekunyanzelekileyo inayo enokuyikhupha nani na xa ifunwa ibekwa yibhanki enguvimba. Le mali ixhomekeke kwimithetho yelizwe elo. Kumazwe asebenzisa i-Euro, ibhanki kufuneka zibe nemali elingana ne-1% ubuncinane ngethuba sibhala le ncwadi. NgoMatshi ka-2020 i-FED yawuphelise lo mlinganiselo ngenxa ye-COVID-19. ECanada, UK, New Zealand, Australia, Sweden naseHong Kong akukho mlinganiselo umiselweyo. Ukuba sonke singaya ebhankini namhlanje siye kutsala imali yethu, ibhanki zingatshona. Kuba iibhanki zibolekise ngemali engaphezulu kwale zinayo, azinakukwazi ukusinika imali yethu sonke xa sinokuya kuyitsala ngexesha elinye. 

Ngo-2020 ityala lehlabathi lenyuka nge-24 triliyoni yonke laya kutsho kwi-281 triliyoni USD okanye i-355% ye-GDP yehlabathi. [^6]

![Debt-to-GDP ratios](resources/_Debt-to-GDP-ratio-2020.jpg)

### IIBhanki ezinguvimba njengamathemba okugqibela okubolekisa ngemali
Iibhanki zikawonke-wonke ziyakwazi futhi sele zakhe zalicela uncedo kwibhanki enguvimba njengethemba lokugqibela ezinokuboleka kulo. Ngo-2008/2009 ibhanki, phofu eyayizizo ezabangela umbhodamo kuqoqosho lwehlabathi, zafumana imali yokuzonyula ematyaleni. Zaye zabhatalelwa amatyala kuba ukutshona kwazo kwakuza kubangela umbhodamo. Ingaba zaye zenza ntoni ngale mali. Zathenga izabelo kwiinkampani zazo. Akukho mali zayikhuphayo yokunceda abantu abasokolayo. Umahluko phakathi kwezinhanha namahlwempu wavuleka ngakumbi.

Iibhanki ezinguvimba kuthiwa zibhanki ezilithemba lokugqibela. Isizathu sokuba zinikwe olu xanduva kukuthintela ukutshabalala koqoqosho oluza kwenziwa kukunqongophala kwemali, ke ngoko iibhanki azikwazi ukuboleka imali kuba kaloku nazo azinayo eyaneleyo. Abalawuli bezimali abafana neebhanki bayazi ukuba iibhanki ezinguvimba zawusoloka zizonyula ematyaleni, into leyo ebangela kubuzwe imibuzo ngendlela eziqhuba ngayo - ukubolekisa ngemali egqithisileyo kweebhanki nabatyali-zimali zize zizibeke emngciphekweni wokutshona. 

Ukudalwa kwemali emoyeni zibhanki ezinguvimba kwenza ukuba zingabonakali iingxaki ezikhoyo kwiimarike zezimali. Ngenxa yokuba kugalelwa imali engenaxabiso ebantwini ize futhi iphinde isetyenziswe loo nto, akukho ndlela ifanelekileyo isetyenziswayo yokubeka amaxabiso. Amaxa amaninzi ixabiso libekwa ngokuthelekisa umthamo wabathengi nesantya ezithengwa ngaso iimpahla ezinexabiso, le ndlela yenza amaxabiso abekwe ngendlela ekhwinisayo kuba kaloku kukhona ukunganyaniseki nkqu kwaba bananiselenayo. Abantu abamkela imivuzo ephakathi kwihlabathi bacikidwa kukunyoluka koongxowankulu nako okukhuthazwa lurhwaphilizo oludlangileyo kwicandelo lezimali.   

Wakha wena buqu wonyulwa etyaleni? Ukuba wakhe wayifumana le nyhweba, ungamenzela wena omnye izihlandlo ngezihlandlo, uphathe imali yakho dlaka-dlaka kuba usazi ukuba likhona ithemba lakho? Iibhanki zenza kanye le nto, i-Wall Street, Hedge Funds kunye namagqwetha wazo, phofu zincediswa zibhanki ezinguvimba zehlabathi.

"Ngokomthetho, iibhanki ezinguvimba zibeka imali elugcinweni zilungiselela umhla kaxakeka, zimisela umyinge wemali-nzala, zithi chatha zabe imali yokukhwezela okanye ukuthoba isantya soqoqosho emva kweziganeko eziphazamisayo ezifana neemfazwe okanye umothuko ogqithisileyo wesizwe. Into eziyenzayo kutsha nje kukuthwala uxanduva lokubeka imali yokulalelisela yecandelo lezimali lonke kunye nokulukuhla iipolisi zezoqoqosho zamazwe azimeleyo. Into leyo inxamnye nolawulo lwentando yesinizi. Amagunya angaka ezimali ayayinyhasha imigaqo elawulo ulawulo lwentando yesininzi. [^7] 

Incwadi kaNaomi Prins yahlalutya izimvo zeengcali ezirhweba e-Wall Street, ezibonisa ukuba inkqubo le yezimali ixhomekeke kubarhwebi bezabelo ukuba bakhangele indawo abanokwenza kuyo imali, nokuba lo mali ifumaneke njani na. Ukongeza, ikwangaba bantu banye kunye neentsapho abaphinda bayitye kwakubo le mali. Ngabo abathatha izigqibo ngendlela ekufuneka luhambe ngayo uqoqosho ukuze baxhamle bodwa, babezizinhanha ezithi zakuhlutha bazigqatsele ukuphatha ilizwe baze batshintshe imithetho ukwenzela ukuba iphinde ibatyise. Iibhanki zabucala ziyithatha njengesiqhelo into yokuhenda nokulukuhla iimarike zezimali. Iibhanki ezinguvimba zona zizenzela unothanda, zinganqandwa mntu" [^8]

### Ukuguquguquka kwamaxabiso
Masithathe iDola yase-US senze ngayo umzekelo wazo zonke iintlobo zemali. Ngenxa yokutshintsha kwemali ekhoyo, xa kukho i-USD eninzi ebantwini, ixabiso layo liyehla. Imali eliphepha khawuyifanise nesimbiwa esifana nekopolo. Ukuba ikopolo ekhoyo ngoku ingaphezulu kwale ifunwayo, imali oza kuyihlawula ukuthenga ikopolo iza kubancinci kuba ixabiso lekopolo lihlile. Kwenzeka le nto inye nasemalini. Ixabiso lemali lixhomekeka kumyinge wemali ekhoyo xa uthelekiswa nemali efunwayo. Ukuba uyenyuka umthamo wemali ekhoyo uze ungenyuki owemali efunwayo, ixabiso layo liza kuhla.

Imali ekhoyo izindidi ezahlukeneyo zemali, umzekelo kukho i-MO, yona eyimali ekhoyo engamaphepha nezinkozo, kuze kubekho i-M1, M2 ne-M3. Indlela ezichazwa ingohluka ngokwelizwe. 

Imali ekhoyo yona ibhekisa kuyo yonke imali eliphepha nezinkozo ekhoyo ngalo mzuzu, ingasezandleni zabantu okanye ibe selugcinweni kuvimba webhanki enguvimba." [^9]

Ukuba nje wena unayo imali, loo nto ithetha ukuba une-asethi efana ne-bitcoin, into eyeyakho. Ukuba uthatha le mali yakho uye kuyigcina ebhankini, unebango nje lokuba yeyakho, kodwa ngoku ayiseyoyakho. Into efanayo naxa i-bitcoin kunaniselwana ngayo.

Enye imali ekhoyo (M1, M2, M3) iquka amabango kule mali ibambekayo. [^10]

I-M1 iquka imali ekhoyo ngoku ebonakalayo, imali enokufuwa nanini na, itshekhi yomhambi kunye nenye imali eselugcinweni enokwenziwa itshekhi, enokutsalwa iyimali ezinkozo.

I-M2 iquka i-M0, i-M1,  izabelo ezikwimarike zezimali ezinomngcipheko ongephi, imali yotyalo-mali oluyindibaniselwano kunye nemali eselugcinweni esikelwa ixesha lokutsalwa. Ezi ntlobo zemali zona azikokutya kuvuthiweyo njengale iku-M1, kwaye awukazisebenzisa njengemali yokunaniselana, kodwa zingenziwe imali enokusebenziseka ngokukhawuleza okanye imali enokwenziwa itshekhi. I-M2 ihlala ibekwe phantsi kweliso kuba yiyo echaza imali ekhoyo futhi notshintsho oluza kwenzeka kumaxabiso, kwaye ipolisi yezimali yebhanki enguvimba isekelwe kule mali.

Imali ekhoyo eyi-M2 e-US ibiyi-**19,7 triliyoni USD** ngoFebruwari ka-2021. [^11] Jonga izinga lohlumo loqoqosho luka-2020

![M2 Money Stock Growth USA, 2021 ](resources/_M2-money-stock-US-2021.png)

"Sesiyamkela le meko ngokuba kuba sicinga ukuba ayisoze iphele. Le nkqubo isetyenziswa zibhanki ezinguvimba yokumisela umyinge wemali ekhoyo sele kulikhulu leminyaka isetyenziswa kwihlabathi liphela (kuqala yayithembela ngegolide, ngoku ixhomekeke kwimali yodwa), ewe zona zikhe zakhona iimeko zokuyiphazamisa zibangelwa kukuhla kwamaxabiso kumane ke kuhlengahlengiswa. 

Imali nganye yehle ixabiso nge-99% kule minyaka mininzi idlulileyo. Oku kuthetha ukuba abatyali-zimali benza imali kwimali-nzala etsalwayo engaphezulu kwesantya sokunyuka kwamaxabiso (abayenzi lo nto ngoku) okanye kufuneka bathenge izinto abaza kutyala imali kuzo, into leyo eyenyusa ixabiso lezabelo kunye nelezezindlu xa lithelekiswa nemali abanayo baze ngolo hlobo banyuse amaxabiso ezinto ezinqabileyo ezifana nemisebenzi yobugcisa ekudidi oluphezulu." [^12]

Ukongeza kule ngxaki yemali eninzi ekhoyo yinto yokuba abantu base-US namanye amazwe asentshona abandi ngesantya esilinganayo nesokukhutshwa kwemali. "Inani labantu base-US lalikhula ngo-1% ngonyaka, ngoku likhula ngesantya esimalunga no-0.5%. Libalulekile eli nqaku. Ngeli thuba izinga ekhutshwa ngalo imali lona liyekufika ku-25% unyaka nonyaka, kwaye xa sijongile ngoku lisendleleni yokuba lide lifikele ku-75%+ kule minyaka mihlanu izayo." [^13] 

Ngokufutshane, ixabiso/amandla emali ehla xa imali ekhoyo ebantwini ingaphezulu kwisantya ekhula ngaso i-GDP, equka ukukhula kwenani labantu nelokuvelisa. IiNkcukacha zamaXabiso eMpahla e-USA zibonisa ukuba amaxabiso eempahla enyuke kakhulu ukususela oko ixabiso lemali lathi lehla.  ![Consumer Price Index US 2020](resources/_Consumer-Price-index-US-2021.png) [^14]

### Umgalelo wobuqhetseba
> Umgalelo wobuqhetseba: Luhlobo oluthile lobuqhetseba olukhuthaza abantu ukuba batyale imali kwinkampani ekhiwe nje emoyeni baze bathenjiswe ngokuba imali yabo iza kuzala amathole amaninzi aza afunyanwe ngaba bebengene kuqala kuwo.

Abantu abangayifuniyo i-Bitcoin bathi ngumgalelo wobuqhetsebeba. Xa ndibaphendula ndingatsho ndithi abayazi ukuba yintoni i-Bitcoin okanye mhlawumbi abazi kwamgalelo wobuqhetseba lowo, okanye babezame ukurhweba nge-Bitcoin baze balahlekelwa yimali. Lo mntu waqala umgalelo wobuqhetseba, uCharles Ponzi wabanjwa e-US ngo-1920 ngokuthatha imali ezizigidi ezingama-20 zeUSD ngobuqhetseba kumawaka abantu. Aba bantu wayebathembisa ngokuba umntu imali uza kuyifumana sele iphinda-phindwa kabini kwisithutyana nje seenyanga ezintathu.  Abantu abakhuphe imali babefumana irisiti ebathembisayo ukuba imali le iyinkunzi yona iza kubuya nakanjani na kunye nenzala eyi-50%. Ezi risiti zazigximfizwe isitampu. Abaninzi babezibiza ngokuba zi-"Ponzi notes".

> Lo mgalelo wawusebenzisa iqhinga lakudala, lokuthatha imali komnye unikise ngayo komnye. Umntu wayendinika i-$100 ndize mna ndimnike irisiti ethi uza kufumana i-$150 emva kweenyanga ezintathu. Iirisiti zazinexabiso elingaphezulu kwelemali yaseMelika… Yasuka yaqala inkathazo yona. Wadula wonke umgalelo wam ukuba ngowobuqhetseba." - **Charles Ponzi**

Ukuba ufuna ukuqhubeleka umamele [mamela inkqubo engembali namagqabantshintshi ngobomi enzalelwane yase-Italy uCharles Ponzi] (https://anita.link/ponzi). Nantsi apha: https://anita.link/ponzi.

**Iimpawu zomgalelo wobuqhetseba**

* Umgalelo wobuqhetseba unomntu omnye owulawulayo oqokelela imali ebantwini aze asuke aphele emehlweni ekugqibeleni.
* Imigalelo yobuqhetseba izenzela ekhusini izinto kwaye ayinazincwadi ze-akhawunti. Akekho omnye owaziyo ukuba imali iqhuba njani na ngaphandle kwalo mntu useke lo mgalelo.
* Umgalelo wobuqhetseba ukhupha imali ide iphele tu engxoweni - akuthiwa noko ngoku masithi xha.
* Ubunzima bokungakwazi ukuhlawula abantu abatyale imali: ngokuye ininzi imali engenayo emgalelweni nayo iyakhula ekufuneka ibhatelwe amalungu omgalelo, futhi ngokuye nalo ebeyiqalile efumana ubunzima ekuvaleni abantu abatsha bangagaleli.
* Kufuneka ade adule uze uphele umgalelo wobuqhetseba.
* Oonqevu bobuqhetseba bafumana imali ngokubolekisa ngemali bengakhange bagalele nepeni kuqoqosho lwelizwe.
* Imigalelo yobuqhetseba iqhutywa kukunyoluka. Abantu bokuqala ukungena kulo mgalelo bona bayayifumana imali yabo futhi inamathole baze ke bona baqhayisele abantu, nabo abafuna ukuxhamla kwithuba elifana neli.

Masithelekise ezi mpawu kunye nezi zenkqubo yemali yanamhlanje.

**Impawu zokudalwa kweMali yesiQhelo**

* Amaqumrhu aphambili angoorhulumente, iibhanki ezinguvimba kunye neebhanki zikawonke-wonke ngawo enza imali.
* Indlela esebenza ngayo imali akululanga ukuyiphicotha okanye izinto ezenzela ekhusini.
* Ayiqingqwanga imali enokukhutshwa.
* Ubunzima bokungakwazi ukuhlawula abantu abatyale imali: ngenxa yokuba umncinci umyinge omiselwa zibhanki ezinguvimba wemali ekufuneka ihlale ikho, ukuba i-20% yabo bonke abantu abasebenzisa ibhanki bangayothatha izimali zabo ebhankini ngexesha elinye ibhanki zingasengxakini futhi ke zingaphela zibalela abantu ukuba batsale imali yabo. Oku kwenzeka rhoqo kwihlabathi kwaye kwakhe kwenzeka kwezinye iibhanki zase-US ekuqaleni kuka-2020 ngethuba lokumiswa ngxi kweentshukumo zoqoqosho ngenxa kabhubhane.
* Kufuneka ade adule uze uphele umgalelo wobuqhetseba.
* Ibhanki zenza imali ngokubolekisa ngemali ezingenayo futhi zingakhange zifake isandla kuqoqosho lweliziwe. 
* Le nkqubo yokusetyenziswa kwemali isekelwe ekunyolukeni. Izinhanha zitsalwa inzala yemali-mboleko encinci kuba zinezabelo zokuthenga ezinye izabelo ngolo hlobo zikhulise ubutyebi bazo.

### Umgalelo wobuqhetseba wokwenyani.
* Izinto efana ngazo i-Bitcoin kunye nomgalelo wobuqhetseba ngabantu abachaphazelekayo kolu nyoluko. Kodwa yona i-bitcoin ayifani nomgalelo wobuqhetseba kuba kuyo uyayazi imali yakho ukuba iyephi na. Akukho bhanki okanye qumrhu lilawula i-bitcoin.
* I-Bitcoin ayikhutshwa nje uhalala. Zizigidi ezingama-21 kuphela ezikhoyo ehlabathini. I-bitcoin ingaphela, ukanti yona imali yesiqhelo ayipheli. I-bitcoin ayikhutshwa ngokuba kujongwe ixabiso layo.
* Ukukhutshwa kwe-bitcoin kuxhomekeke kwi-algorithm ekwavunyelwana ngayo kwangaphambili ngabantu abayisebenzisayo kwaye ifumaneka ngekhompyutha. Ayinakutshintshwa kungakhange kuvunyelwane ngabantu behlabathi abasebenzisa i-Bitcoin. Njengoko ukuqingqwa kwenani lee-bitcoin lazizizigidi ezingama-21 kulelona phawu lubalukelikeyo layo, akunakubalula ukuphindwa kwenziwe isinye isivumelwano esitshintsha eli nani.
* Iibhanki ezinguvimba zizo ezibeka imithetho elawula iipolisi zawo onke amazwe ehlabathi. Azonyulwa mntu, kodwa zisebenza ingathi ngoorhulumente abaza ukulawula lonke icandelo lezemali.
* I-Cantillon effect yachazwa ngusoqoqosho onegazi lase-Ireland nelaseFrance, uRichard Cantillon ngesithuba seminyaka yoo-1730. Wayenoluvo  oluthi ixabiso lemali lehla ngesantya esicothayo nokuba imali entsha ekhutshwa zibhanki yenza umahluko kwingxaki yokuhla kwexabiso lemali kulo ngingqi ithile, ngolo hlobo kuxhamle oosobhanki kunye nabanye oongxowankulu ngokudala imali emoyeni, kusenzelwa abo bakufutshane kule ndawo yenziwa kuyo.

> "Iipolisi ze-Fed zangethuba leengxaki nezasemva kweengxaki, ezathathwa zezinye iibhanki ezinkulu ezinguvimba, kwakumele ukuba zincede nabantu. Kodwa zange zikwenze oko. Izinhanha zehlabathi zaziyazi le nto kwangokuya, kwaye nangoku sizayazi. NgoJanyuwari ka-2017, i-World Economic Forum yavuma ukuba ukukhula kwengxaki yokungalingani ilubeka emngciphekweni uqoqosho lwehlabathi. Aba hlohlesakhe ngabo ababangela le ngxaki yokungalingani kuba bayaxhamla kuyo futhi ibenza bahlale bezingcungcu bodwa ezingoohlohlesakhe babe abantu abaninzi bebhuqwa yindlala." - **Naomi Prins**[^15]

### Ukuphela kolu hlobo lohlumo
Ingxaki yokungalingani ngokobutyebi kudala ikhula kwezi nkulungwane zimbalwa zidlulileyo kwakunye nokwenziwa kobutyebi bendalo into engenasidima enokuthengiselwa nabani na onemali. Akukho nto ishiyekileyo inokuxhanyulwa ngabantu. Siphila kwixesha apho silwela ubutyebi bendalo, amathuba alingananyo koongxowankulu abangoohlohlesakhe abasebenzisa urhwaphilizo nokufuma kweepokotho zabo ukwenza unothanda. 

"Enye into esisiphumo sokudodobala koqoqosho kunye nokuphekwa kwamaxabiso zibhanki ezinguvimba kukuqhambuka koloyiko abantu ababanalo ngoqoqosho okwabangela ukuba abantu bafune ukukhokelisa phambili amazwe abo, oku kwabonakala eBrazil, Great Britain nase-United States. I-Brexit eyenzeka e-United Kingdom yothusa ihlabathi liphela njengoko abavoti baye bazityeshela iinkokeli ezaziphethe ngelo xesha ngenxa yeepolisi zazo zezoqoqosho. E-United States, ukuphumela unyulo kukaDonald Trump, umongameli osisinhanha esichasene neenkqubo zesiqhelo zolawulo, ngumzekelo wale nto yayisenzeka. Ukuphumelela okothusayo kweenkokeli ezifana nezi zange kubangelwe zipolisi zezoqoqosho zeebhanki ezinguvimba koko kwakuphenjelelwe zizo." [^16]

Umsantsa okhulayo phakathi kwamahlwempu nezinhanha ubangelwa yile nkqubo yezimali ikhoyo, efana nomgalelo wobuqhetseba xa uyijongisisa. Iirhuluneli zeebhanki ezinguvimba azonyulwa ngokwentando yesinizi, kodwa iipolisi zezimali zehlabathi zixhomekeke kuzo. Iingcali zezokubhanka zizo kunye nabahlobo bazo ezixhamlayo kule nkqubo ikhoyo yezimali. Ngoku lifikile ixesha lokuba sicinge cebo limbi: uhlobo lwemali yabantu olungalawulwa ndawonye, oluvulelekileyo, olungakhethi cala, olwenza izinto elubala, olungenakutshintsha-tshintshwa, olungenakuhla xabiso nokuza kusetyenziswana ngalo: olo hlobo lwemali ke yi-Bitcoin

### Ingeniso eyenziwa nge-Oli
Njengokuba ngoku sithethile ngendlela eyenziwa ngayo imali, ke ngoku masikhe singene kukrutha-kruthwano olukhoyo phakathi kweentlobo zemali zehlabathi nokuba ezi ntlobo zemali zizezamazwe zixhamlisa abathile njani na, nokuba kwasezimbalini kudala zaxhomekeka kugonyamelo olwenziwa ngamazwe amakhulu.

Kudala lwaqala olu krutha-kruthwano lweentlobo zemali. "Xa sijonga nje kule nkulungwane igqithileyo, ihlabathi lasuka ekunaniseleni lisebenzisa igolide, laya kwixesha lokumiselwa komyinge wotshintsho-mali, neleDola sase-US ezisetyenziselwa ukuthenga i-Oli kuphela. Inkqubo nganye kwezi ibizifela ngokwayo ingabulawa zizinto ezibela ngaphandle, kwaye rhoqo xa kutshintshelwa kwinkqubo nganye kwezi, kwakuthotywa ixabiso lemali."[^17]

IBritain yayingumakhonya yodwa kwezezimali ukususela ngo-1871 kwade kwazokuba sisithuba seMfazwe yokuQala yeHlabathi. Kula miyaka iphakathi kweemfazwe zehlabathi ezimbini, ngethuba imali ingasalawulwa endaweni enye, i-United States yaye yavela njengomakhonya kwezezimali emva kokuphumelela kwamazwe aye kwicala layo kwiMfazwe yesiBini yeHlabathi. Le nkqubo yokumisela komlinganiselo wotshintsho-mali (i-Bretton Woods system), yaqala ngo-1944,  ngumzekelo omhle wenkqubo yezemali ekuvunyelweneyo ngayo, eyenzelwa ukulawula ubudlelwane ngokwezimali bamazwe azimeleyo. Esi sivumelwano samisela imigaqo, amaziko, kunye neenkqubo eziza kulawula inkqubo yemali yehlabathi, efana neNgxowa-mali yeziMali yeHlabathi (i-IMF). I-United States, yona eyayilawula isibini esithathwini segolide yehlabathi, yayilwela into yokuba inkqubo ekwakuvunyelenwe ngayo kwinkomfa yaseBretton Woods isebenzisa igolide kunye nedola yase-US. Abameli beSoviet babekhona kule nkomfa kodwa baye abavuma ukusityikitya esi sivumelwano, besithi la maziko asekwe yile nkomfa afana nje namasebe eWall Street. Abanye abantu bangathi yaba kukuqala kojamelwano phakathi kwamazwe aseMpuma nawaseNtshona oku.

Nge-15 Agasti 1971, i-United States, ikhokelwa nguMongameli uRichard Nixon, yazithathela isigqibo yodwa ukuba ikuphelise ukusetyenziswa kwedola yase-US imele igolide, ngamanye amagama iqhawula izivumelwano zenkomfa yaseBretton Woods into leyo eyenza ukuba idola ibe luhlobo lwemali esemthethweni. Kwangaxeshanye, ezinye iintlobo zemali lingatshintsha-ntshintshiyo ixabiso lazo (ezifana neponti yaseBritain) zaba zizimali ezikuvumelayo ukutshintsha-tshintsha ixabiso.

Inkqubo yemali yanamhlanje isekelwe kwi-Petrodollar. ULyn Alden le nto uyichaza ngolu hlobo kwinqaku lakhe: The Structure of the Global Monetary System":

Ukusukela ngo-1971 emva kokophulwa kwezivumelwano zeNkomfa yaseBretton Woods, iintlobo zemali zehlabathi zaba yimali yonaniselwano esemthethweni, yaze nenkqubo yezimali yehlabathi ayalawuleka. Yayikokokuqala ezimbalini oku kusenzeka, apho zonke iintlobo zemali zehlabathi zaya ngaxesha nye zangamaphepha angenanto asekelwe kuyo.

Imali ebekwe ngurhulumente ngokusesikweni luhlobo lwemali olungenaxabiso nje lona ngokwalo lilodwa; liphepha nje, okanye ingqekembe engenaxabiso okanye ngamanani nje asekhompyutheni. Inexabiso kuba urhulumente esithi inalo kwaye iyimali esemthethweni enokusetyenziselwa ukubhatala zonke izinto kuquka nerhafu.

Lithanda ilizwe linganyanzelisa ukuba kusetyenziswe imali ebekwe ngokusesikweni njengeqhosha lonaniselwano kunye nelokubala amatyala kwelo lizwe ngokwenza ukuba zonke iintlobo zerhafu zibhatalwe ngayo kuphela okanye ngokuqulunqa eminye imithetho eza kubangela ukuba kubekho ungquzulwano, okanye kwezinye imeko ukubhangiswa tu, nezinye iintlobo zemali kunye nezixhobo zokubhatala amatyala. Kodwa xa imali yabo inengxaki, njengoko kunjalo kumazwe amaninzi asahlumayo, kuye kuvele abantu abananiselana ngomgunyathii besebenzisa ezinye iindlela zokuhlawulana, ezifana nemali yangaphandle okanye ii-asethi ezimpahla.

Imali ebekwe ngurhulumente ngokusesikweni ingadibana neengxaki ezithile xa umntu ezama ukuyisebenzisa kwilizwe langaphandle. Kutheni amashishini noorhulumente bamanye amazwe kufuneka bamkele iphepha, elinokuprintwa uhalala ngurhulumente wangaphandle kwaye engenanto iyimeleyo ibambekayo, njengesixhobo sokuthenga iimpahla neenkonzo zalo ezinexabiso? Xa eli phepha kungekho nto limelwe yiyo, kutheni side sizisokolise kangaka? Kutheni siza kuthengisela umntu wangaphandle i-oli yena asibhatale ngephepha?

Ekuqaleni kweminyaka yoo-1970 kwakukho iimfazwe ezikhoyo kwiingingqi ezininzi zehlabathi eziquka i-Yom Kippur War kunye nokuvalwa korhwebo nge-oli ngamazwe ayinxalenye ye-OPEC. Kodwa ngo-1974 i-United States kunye neSaudi Arabia baye batyikitya isivumelwano, ukusukela ngoko kwaqaliswa ukusetyenziswa kwe-petrodollar; iqhinga elihlakaniphileyo lokwenza iintlobo zemali ezisesikweni ezibekwe ngoorhulumente zikwazi ukusebenza.... Ngokusebenzisa i-petrodollar, iSaudi Arabia (namanye amazwe ayinxalenye ye-OPEC) athengisa i-oli ngedola kuphela aze ke wona afumana ukukhuselwa kunye nentsebenziswano ne-US. NeFrance le imbala xa ifuna ukuthenga i-oli eSaudi Arabia, umzekelo, isebenzisa idola...Yona i-United States isebenzisa umkhosi wayo wasemanzini ongenantanga ehlabathini ukukhusela imikhumbi yehlabathi ehamba elwandle ngolo hlobo iqhubeleke ikhonya yodwa kwihlabathi imana igrogrisa lo mazwe angafuni kumamela umthetho wawo, okanye iwahlasele xa ibona kukho imfuneko... Abanye bethu, ingakumbi abo bamkela imivuzo emihle, bayaxhamla kule nkqubo yonaniselwano, kuyo ngqo okanye ngezinye iindlela. Abantu baseMerika abasebenza kwicandelo lezezimali, kurhulumente, kwicandelo lezempilo kunye nelezobuchwepheshe baxhamla kakhulu kuba bephila kwilizwe elityebileyo, bengaphazanyiswa nto. Kwelinye icala, abantu baseMerika abenza izinto ezibambekayo abaxhamli kwaphela, kuba baphelelwa yimisebenzi okanye imivuzo yabo iphantsi, ngolo hlobo bona abafumani nto kule ndyebo. Kumazwe angaphandle, amazwe athumela iimveliso zorhwebo e-US axhamla kakhulu ke nkqubo, ngeli thuba amanye amazwe angayithandiyo indlela esebenza ngayo inkqubo yezimali yehlabathi kungekho nto anokuyenza, ngaphandle kuba anokukhula nawo abe makhulu njengeRussia neChina."[^18]

Kuyiminyaka olu krutha-kruthwano lweentlobo zemali luqhuba. Yeyiphi eyona mali ingumakhonya? Leliphi ilizwe elinokuxhamla kakhulu ngokusebenzisa ubuqhetseba xa limisela ixabiso lemali yalo. Ingaba yi-Euro, yiDola yase-US, yi-Yuan yaseChina? Okanye yi-Diem kaFacebook? Imali yeenkampani ezinkulu ibalulekile nayo kule mihla kwiimarike zezimali. Ukuqinisekisa ukuba iibhanki ezinguvimba aziphelelwa ngamandla namagunya sele ziqalile ukuceba ezazo iintlobo zemali zika-intanethi (i-CBDCs).

![New forms of money emerge](resources/_new-forms-money.png) [^19]

I-Bitcoin luhlobo lwemali olwahlukileyo esilusebenzisayo kunaniselwano. Injongo yethu kukukhusela iinkcukacha zethu eziyimfihlo kweli xesha lisebenzisa i-intanethi ukulwa ukuxhatshazwa ngoongxowankulu abanamagunya agqithisileyo okulawula imali yonaniselwano, kunye nokunika abantu bamazwe alawulwa ngoozwilakhe abasebenzisa urhwaphilizo amathuba afana nawomntu wonke ukuba bathathe inxaxheba kuqoqosho. I-Bitcoin luhlobo lwemali lokuzikhusela, isixhobo esinokusisebenzisa ukukhusela amalungelo oluntu sifumane inkululeko nokukhuselwa kweenkcukacha zethu zabucala okanye eziyimfihlo.

[^1]: [Illustration NetGuardians retrieved April 2017](https://www.netguardians.ch/ngfintechblog/2016/11/17/blockchain-explained-part-1)  
[^2]: Anita Posch, credits: University of Nicosia, MOOC in Digital Currency, “A brief history of money” with image: Lotus Head, CC BY-SA 3.0, wikimedia.org  
[^3]: Image: "Stone Money of Uap, Western Caroline Islands." - Dr. Caroline Furness Jayne took this photograph during a 1903 stay on Yap, Public domain, via Wikimedia Commons  
[^4]: [Wikipedia Rai stones](https://en.wikipedia.org/wiki/Rai_stones)  
[^5]: [University of Nicosia, Introduction to Digital Currencies, Session 1, p. 15]  
[^6]: [Debt to GDP ratio, JS Blokland](https://twitter.com/jsblokland/status/1362138620665221122?s=20)  
[^7]: Collusion, by Nomi Prins, Bold Type Books, 2019, p. 7.  
[^8]: Collusion, by Nomi Prins, Bold Type Books, 2019, p. xvii  
[^9]: [Monetary Base](https://www.investopedia.com/terms/m/monetarybase.asp)  
[^10]: [Global Monetary Base, Crypto Voices](https://cryptovoices.com/basemoney)  
[^11]: [FRED, M2 Money Stock](https://fred.stlouisfed.org/graph/?graph_id=248494)  
[^12]: [Lyn Alden, Ponzi scheme](https://www.lynalden.com/bitcoin-ponzi-scheme/)                                                                                [^13]: [Lyn Alden](https://twitter.com/LynAldenContact/status/1362912907659522049?s=20)
[^14]: [US Consumer Price Index](https://fred.stlouisfed.org/series/CPIAUCSL)
[^15]: Collusion, by Nomi Prins, Bold Type Books, 2019, p. 253.
[^16]: Collusion, by Nomi Prins, Bold Type Books, 2019, p. 249.
[^17]: [Lyn Alden, The Structure of the Global Monetary System](https://www.lynalden.com/fraying-petrodollar-system/)
[^18]: [Lyn Alden, Petrodollar System (1974-Present)](https://www.lynalden.com/fraying-petrodollar-system/)
[^19]: Anita Posch

