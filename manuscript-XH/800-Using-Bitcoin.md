# Ukusebenzisa i-Bitcoin
## Imirhumo yonaniselwano
Umrhumo wokuvelisa i-bitcoin kufuneka uhlawulwe rhoqo xa kusenziwa intlawulo nge-bitcoin kwaye ezi ntlawulo ziyafuneka ukuze ubuxhaka-xhaka bonxibelelwano be-Bitcoin busebenze. Iingcali zokuvelisa i-bitcoin zihlawulwa ngale mirhumo kunye nee-bitcoin ezisanda kuveliswa (funda kwisahluko 2.3). Umsebenzi wokuveliswa kwe-bitcoin ubaluleke kakhulu kurhwebo lwe-bitcoin. Emva kokuba kwenziwe iintlawulo ezisisixa esithile, ziye zifakwe kwi-blockchain. Oku kuqinisekisa ukuba ubuxhaka-xhaka bonxibelelwano be-Bitcoin bukhuselekile. Njengoko ii-bitcoin zingumyinge olinganiselweyo ozi-bitcoin ezizigidi ezingama-21, iingcali ezizivelisayo azizikuphinda zibe namsebenzi ziza kuwuhlawulelwa emva kokuba kuye kwafikelelwa kweli nani limiselweyo, kwaye abazikuphinda babe nomdla wokuphicotha iintlawulo ngolo hlobo baqinisekise ukuba i-blockchain isebenza kakuhle. Ukuvala esi sikhewu, uSatoshi Nakamoto wacebisa ukuba kubekho imirhumo yokwenza iintlawulo. Ngokwephepha elicacisa umgaqo we-bitcoin, eyona njongo kukuyigcina le mirhumo ingaphantsi kweminye efana nayo etsalwa zibhanki zesiqhelo. Noko kunjalo, iintlawulo azikho simahla ngenxa yokuba kungekho mfuneko kanozakuzaku njengoko kunjalo kwiibhanki zesiqhelo. 

Xa uthenga i-bitcoin usebenzisa iziko lorhwebo, umrhumo wentlawulo (umrhumo wokuvelisa i-bitcoin) awutshintshi, ubekwa yinkampani enikezela ngale nkonzo.

Kwi-wallet yakho ye-Bitcoin ephantsi kwakho, uyakwazi ukuzibekela umrhumo kwiintlawulo eziphumayo ozenzayo. Xa umrhumo uphezulu, iingcali ezivelisa i-bitcoin ziyayikhawulezisa intlawulo yakho kuba ziqala ngeentlawulo ezinemirhumo ephezulu. Ukuba le ntlawulo uyenzayo ayingxamanga kakhulu, ungakhetha imirhumo ephantsi.

Ukuba ufuna ukuzilawula iintlawulo ozenzayo, uyakwazi ukuwuqikelela umrhumo kunye nexesha eliza kuthathwa yintlawulo kwiwebhusayithi ezifana nezi: [Mempool.space](https://mempool.space/) or [Johoe's Bitcoin Mempool](https://jochen-hoenicke.de/queue/). Ezi webhusayithi zibonisa inani kunye nobukhulu beentlawulo ezingekaqinisekiswa. Zikunike iinkcukacha ngokwenzekayo ngoku zibonise nendlela etshintshe ngayo i-Mempool. Ezi ntlawulo ziphawulwa ngemibala eyahlukeneyo ngokomrhumo obhatelweyo ngazo nge-byte nganye. 

![Real-time view of unconfirmed transactions](resources/_Mempool-space-white-back.png) [^74]

Apha ngezantsi kukho iinkcukacha ze-Edge wallet. Ungakhetha kule miyinge inikiweyo yemirhumo yeentlawulo.

![Transaction fee settings in Edge wallet](resources/_transaction-fee-setting.png) [^75

**Intlawulo engekagqibi** Njengoko kuveliswa ibloko ezintsha rhoqo emva kwemizuzu eli-10, kuza kuthatha isithuba esingangemizuzu eli-10 ubuncinane phambi kokuba intlawulo yakho iqinisekiswe. Ukuba uwenze waphantsi kakhulu umrhumo wentlawulo loo nto ingabangela ukuba intlawulo yakho ime ingagqibi ixesha elide ilinde zide zigqitywe ezi zikwi-Mempool kuze kuqaliswa ukuphicothwa kweentlawulo ezinemirhumo esezantsi. Nanku umzekelo wentlawulo yam ehleli inyanga yonke kwi-Mempool ![Pending transaction](resources/_Pending-transaction-edge.png) [^76] Ungajonga ukuba kumaxa iphi na intlawulo yakho ku-[Blockchain explorer](https://blockchair.com). Njengoko ubona apha ngezantsi intlawulo yam ikwindawo yama-4,717 ekubeni iveliswe kwiintlawulo ezingama-41,610 zizonke ezikwi-Mempool. Mna ndakhetha umrhumo we-5 sat nge-vbyte.
![Transaction status as shown in blockexplorer](resources/_Pending-transaction-explorer.png) [^77]

Akunyanzelekanga ukuba ulandele la manyathelo angezantsi ukuze intlawulo yokuqala ubuyenzile iqinisekiswe. Inkoliso yeentlawulo ezinemirhumo ephantsi zihlala ziselugcinweni iintsuku ezininzi futhi zide ziqinisekiswe ekugqibeleni. Noko kunjalo, kukho iindlela ezimbini zokusombulula ingxaki yentlawulo exingileyo ize iqinisekiswe ngokukhawuleza. 

**Intlawulo ibithunyelwe ixingile**

* Umrhumo otshintsha owangaphambili (i-RBF): ezinye ii-wallet ziyakuvumela ukuba uyikhethe nale indlela ngokucofa u-yes kuyo phambi kokuba wenze intlawulo. Kuze kuthi xa ithe la ntlawulo ubuyenzile yaxinga, ukwazi ukuwutshintsha la mrhumo wangaphambili ngothe xhaxhe uze uphinde uyithumele intlawulo.

**Intlawulo engenayo ixingile**

* Incanca etholeni (CPFP): le nto ungayifanisa nomzali ongenamali yaneleyo yokubhatala izinto zakhe, aze ke ngoku umntwana wakhe amgcwalisele umzali lowo wakhe. I-CPFP liqhinga elisetyenziswayo apho uthi uyitsibe la ntlawulo ingenayo ixingileyo ngokwenza enye intlawulo yona enemirhumo ephezulu (intlawulo yomntwana) usebenzisa la mali yala ntlawulo yangaphambili (intlawulo yomzali) ixingileyo.

Funda kumaxwebhu nezikhokelo zale wallet uyisebenzisayo ukuze ufumane iinkcukacha.

## Thenga into nge-Bitcoin
Nalu uluhlu lweevenkile onokuthenga nge-Bitcoin kuzo.

* [Accepted here](https://www.acceptedhere.io)
* [B2B services accepting BTC](https://cryptwerk.com/companies/b2b/btc/)
* [Coinmap](https://coinmap.org/view/) physical stores accepting Bitcoin
* [Spending Bitcoin](https://spending-bitcoin.com/) directory
* [UseBitcoins](https://usebitcoins.info/) directory

## I-Debit Khadi ye-Bitcoin
Ungasebenzisa i-debit card ye-Bitcoin njengee-debit card zebhanki zesiqhelo ukuthenga nantoni na oyifunayo. Umahluko nje ngowokuba lona line-bitcoin okanye ezinye iintlobo zemali ze-intanethi. Iivenkile ziza kubhatalwa ngohlobo lwemali ezilufunayo yinkampani le itsala intlawulo ize yona loo ntlawulo itsalwe kwi-bitcoin zakho onazo, into ekwenza ukwazi ukuphila ngokuthenga nge-bitcoin yodwa.

Kuza kufuneka ufake i-bitcoin kule nkampani ye-debit card, into ethetha ukuba i-bitcoin yakho ngoku ilawulwa lelinye iqumrhu. Faka i-bitcoin kangangoko ufuna kwikhadi eli le-debit uze ke ujonge nemirhumo etsalwa yile nkampani yekhadi.

Nalu uluhlu lwamakhadi akhoyo ngoku: Cryptocom Visa, Binance, Bitpanda Visa, Coinbase Visa, Wirex Visa, BlockCard, Cryptopay, Nexo, Bitwala Visa, BitPay Visa, Cash App

## Ukusebenzisa nokufumana i-Bitcoin
Nazi iindlela zokunceda ukwazi ukusebenzisa nokufumana i-BTC.

* [Bity](https://bity.com/products/crypto-online-bill-pay/) ubhatala amatyala akho ku-intanethi usebenzisa i-bitcoin
* [Cash App](https://cash.app/bitcoin) uthenga uze uthengise i-BTC kule ikhoyo kwi-Cash App yakho
* [Strike](https://global.strike.me/) uyakwazi ukuthumela nokufumana iintlawulo ngoko nangoko kumazwe ngamazwe, ii-invoyisi eziphuma ngoku kunye nokwenza nantoni ofuna ukuyenza kubuxhaka-xhaka bonxibelelwano buka-Bitcoin
* [Piixpay](https://www.piixpay.com/?lang=en) hlawula nabani osebenzisa i-EURO ngemali ka-intanethi
* [Bitrefill](https://www.bitrefill.com/?hl=en) thenga amakhadi ezipho nemizuzu yokufowuna.

[^74]: [Screenshot by Anita Posch](https://mempool.space)  [^75]: Screenshot by Anita Posch, Edge wallet  
[^76]: Screenshot by Anita Posch, Edge wallet  
[^77]: Screenshot by Anita Posch, Blockchair

