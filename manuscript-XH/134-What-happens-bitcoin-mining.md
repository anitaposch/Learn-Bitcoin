## Kukuthini Ukuyila i-Bitcoin?
Akunyanzelekanga ukuba ude wazi ukuba kwenziwa ntoni xa kusithiwa kwembiwa i-Bitcoin, kodwa ukuba uyafuna, ukwazi ukuba iingcali ezemba i-bitcoin zenza njani qhubeleka ufunda wena. 

### Ingcaciso elula yokwembiwa kwe-Bitcoin
Yiba nombono wakho ufuna ukugcwalisa imyuziyam ngemisebenzi yobugcisa eyenziwe ngee-jigsaw puzzles (iphazili), apho iphazili nganye iza kuba nemfundiso eyodwa eza kunceda umntu ondwendwele imyuziyam. Icacile imithetho: ziphazili ezidityaniswe ngokuchanekileyo zaze zaluphumulela ukhuphiswano eziza kuxhonywa emyuziyam. Uza kukhetha uze unike imbasa umntwana owenze wagqiba kuqala eyona phazili inzima. Awufuni umntwana ukuba aqhathe abanye abantwana okanye azi kwaphambi kokusebenza ukuba yeyiphi iphazili eza kuphumelela. Ke ngoku uthumelela abantwana abayi-10,000 mbombo zone zomhlaba le phazili inye baze baqalise ngaxeshanye ukutshatisa bedibanisa iziqwentshana eziza kukhupha umfanekiso. Umntwana ogqibe kuqala ukuyidibinisa uza kuphumelela ibhaso. Baze babonise ubungqina bokuba bayenzile ngenene kukuba iphazili nantsi igqityiwe.

Inkqubo yokudibanisa le phazili ayinakuba nobuqhetseba, asifakwa isiqwentshana endaweni engeyoyaso kwanye nomntu ophumelele akakhethwa nje emoyeni. Umntu ogqibe kuqala nguye ophumelele ibhaso. Le yimithetho. Le mithetho ungayitshintsha kuphela ukuba abazali, abantwana, umyili wephazili kunye nemyuziyam - bonke aba bathatha inxaxheba kule phazile - bavumelana bebonke ukuba bayitshintshe. Xa sithetha ngebhaso apho, senza umzekelo ngendlela eveliswa ngayo i-bitcoin.

La nto yamanyathelo okuqinisekisa ibhekisa kanye kule nto. Amawaka eekhompyutha kwihlabathi liphela asombulula iinkohla zezibalo ngaxeshanye, into leyo ebonakalisa ukuba kwenziwe amalinge, futhi kuqinisekiswa isigqibo ngomvuzo oza kufunyanwa asithathwa endaweni enye ke ngoku abantu abanakwenza ubuqhetseba okanye baqikelele ukuba yeyiphi ingcali eza kuvelisa i-bitcoin kuqala. Amalinge enziwa zingcali zokuvelisa i-bitcoin zokuqinisekisa iintlawulo kunye nokwenza iibloko awabobungqina nje bokuba umsebenzi wabo wenziwe koko yenza i-blockchain nayo ikhuseleke. Awukwazi ukuzitshintsha iintlawulo zangaphambili - kwi-blockchain ye-Bitcoin ungakhange uchithe imali eninzi kubuxhaka-xhaka kunye nombane uzama ukubhala i-blockchain ngokutsha. Yiyo loo nto sizazi ukuba i-Bitcoin ingahlaselwa nje ngomlomo kodwa xa ufuna ukuyihlasela nyhani kufuneka uzazi ukuba uza kungena nzulu epokothweni.

### Iinkcukacha zokuvelisa i-Bitcoin
Zithathe ngokuba sele usebenzisa i-Bitcoin kwaye unayo ne-app ye-wallet ka-Bitcoin kwiselula yakho. Ngoku ke uthenga into ku-intanethi, uze ukhethe ukubhatala nge-bitcoin. Ikhasi elo uthenga kulo liza kunika idilesi ye-Bitcoin yalo uze wena usebenzise i-wallet ekwiselula yakho ukuthumela le mali ifunekayo. Emva oko kusuke kwenzeke le nto ilandelayo:

I-app yakho ka-wallet iyikhulule intlawulo. Ize ipapashwe kubuxhaka-xhaka buka-Bitcoin ingene kwezinye iintlawulo ezingekaqinisekiswa, ezibizwa ngokuba yi-Mempool. Lo uhlawulayo ayifumane intlawulo yakho ize nekhompyutha yabo iyiqinisekise le ntlawulo. Kodwa sekunjalo, iyaqhubeleka ilinde ide intlawulo iqinisekiswe ukuba ingenile ngenene kwibloko phambi kokuba kuthiwe igqityiwe. Intlawulo yakho ke uyibona kanye ngaloo mzuzu ukuba ithunyelwe kwi-app yakho ka-wallet kodwa ke isalindile, into ethetha ukuba ubhatele ayikabhatalwa kwi-blockchain. Ukwangoku akukaqinisekiswa kwanto.

Ngaxeshanye nazo iingcali ze-Bitcoin ziyayifumana intlawulo yakho kwii-Mempool ekwiikhompyutha zayo. Ingcali yokuvelisa i-Bitcoin sisixhotyana esisodwa esibizwa ngokuba yi-ASIC. Umsebenzi waso sona kukusebenza nge-algorithim ezama ukuvelisa i-bitcoin size nesisombululo ngokukhawuleza. Zingamakhulu amawaka ezikhoyo, ezikwiindawo ezahlukeneyo apha emhlabeni.

Iingcali zokuveliswa kwe-Bitcoin zineekhompyutha zazo ezisebenzisa ubuxhaka-xhaka bazo bokuqinisekisa iintlawulo, ziqonde nokuba yonke imigaqo elawulaya ilandelwe nokuba wena, njengomhlawuli, unee-bitcoin ezaneleyo na ukuhlawula le ntlawulo. Ukuba impendulo kule mibizo ngu-ewe, baye bayifake intlawulo kwibloko yabo. Kodwa into yokuqala abayenzayo xa bevelisa ibloko entsha, ingcali ye-bitcoin iye iqale ifakwe into intlawulo ebizwa ngokuba yi-coinbase yokuba, xa bethe bakwazi ukuvelisa ngokwabo, bahlawule i-bitcoin eziyi-6.25 njengebhaso. Emva kokuba i-coinbase ihlawulwe, iikhompyutha ziza kukhetha iintlawulo kwi-Mempool zize zizifake kula bloko ibisele ikhona. 

Ngaxeshanye, ii-ASIC ziyaqala ukusombulula inkohla yezibalo. Ziyakhuphisana kunye nezinye iikhompyutha ezivelisa i-Bitcoin ehlabathini. I-ASIC eyeza nesisombululo kuqala iyayibhengeza ibloko kwezinye iikhompyutha esebenza nayo, zona eziza kuyiqinisekisa zize zixelele nezinye, ihambe ke ngolo hlobo zide zonke iikhompyutha ezikhoyo ziyiqinisekise zize ziyigcine le bloko. Emva kokuba kufakelwe ezinye iibloko eziyi-99 kwi-blockchain, i-ASIC ephumeleleyo ivumelekile ukuba isebenzise esasibonelelo sangaphambili sizi-bitcoin eziyi-6.25.

Umhlawulwa, gxebe, ikhompyutha yabo, ifumana ibloko ize iyiqinisekise kwakhona yakugqiba ingqine ukuba intlawulo yakho yiyo ngenene. Intlawulo yakho ngoku ikuluhlu lwedatha kwaye iqukunjelwe. Uza kufumana irisiti ku-wallet wakho ka-Bitcoin echaza ukuba intlawulo ifikile kumnikazi wayo. Uza kubona kwi-app yakho ka-wallet umyalezo omnye ongqina ukuba ihambile. Rhoqo emva kwemizuzu eli-10 kuveliswa ibloko entsha ize ifakwe emva kwale bloko inentlawulo yakho. Emva kweebloko ezintandathu intlawulo ithathwa ngokuba ayisoze iphinde ijikwe.

Ixesha elithathwa yintlawulo yakho ukuba igqitywe lixhomekeka kumrhumo owukhethileyo oza kuwubhatala. Ukuba ubhatala umrhumo ophezulu, ii-ASIC nazo ziza kukhawulezisa intlawulo yakho kwibloko, ngenxa yokuba ziza kufumana le mirhumo phezu kwembuyekezo yee-bitcoin eziyi-6.25.

Kutheni kukho isibalo semathematika esinzima. Amanyathelo okuqinisekisa afuna izixhobo ezaneleyo njengoko iikhompyutha zisitya umbane kakhulu. Le nto ke ibangela ukuba i-Bitcoin igxekwe ingakumbi njengokuba sijongene nengxaki yokuguqu-guquka kwemozulu ebangwe zizinto esizenzileyo kule minyaka iliqela idlulileyo. Esa sahluko singeGalelo le-Bitcoin kwindawlo sinyathela kanye lo mba.

Ingaba kutheni kufuneka sisebenzise  umbane ongaka? Impendulo ilula, kukufuna ukukhuseleka nokungalawuli i-bitcoin endaweni enye. Into ebangela ukuba kufuneka kwenziwe amalinge anzima futhi kusetyenziswe namandla kumaphulo okuvelisa i-bitcoin kukukhusela iinkcukacha ezikwi-blockchain ukuba zingafumaneki lula kwabanye abantu nokuzenza ukuba zingatshintsheki futhi zihluzwe ngaphandle kwemvume. Akukho sizwe okanye qumrhu linokutshitsha iinkcukacha ezikwi-blockchain. 

Ukususela oko yaqalayo i-blockchain ye-Bitcoin ngo-2009, zange yalixhoba lolwaphulo-mthetho lwe-intanethi. Ukuza kuthi ga ngoku sele kuveliswe ii-bitcoin ezizigidi eziyi-18.75, ezixabisa ngoku imali ezibhiliyoni ezingamakhulu amathandathu ze-USD (ngoJuni 2021).  Nangona ukuhlaselwa ngempumelelo ngamasela e-intanethi kunokuxhalisa kwenze bungathenjwa ngabaninzi ubuxhaka-xhaka be-Bitcoin,  ukwenza oku kungafuna i-51% yezixhobo ezisetyenziselwa ukuvelisa ii-Bitcoin zizonke. Oku kungenza esi sigila-mkhuba sivelise iibloko ezintsha ngesantya esiphezulu ngaphezu kwale 49% ishiyekileyo nayo ivelisayo, into leyo ethetha ukuba bangakwazi ukwenza izinto ngaphandle kwemvumelwano, xa sithetha ngomlomo. Kodwa nelinge elinjalo alinakuba lula, okanye litshintshe i-bitcoin ibisele isebenzisele liyisebenzise kwenye into lingakhange lifumane imvume. Aba nqali-ntloko bangafana balinge nje ukusebenzisa izihlandlo ezininzi ezabo ii-bitcoins nazo ebebesanda kuzisebenzisa babangele nje ukuba ume umsebenzi wokuvelisa ezinye iibloko ezintsha. 

Ukongeza, ukuba lo mkhuba ubunokuphumelela, i-blockchain ye-Bitcoin ingehluka kubini njengoko iqhele ukwenza. Abantu abathatha inxaxheba kwi-blockchain bangakhetha ukuyishiya bangene kule intsha okanye baqhubeleke besebenzisana nale indala. Ukwahlulwa kwe-blockchain ngenxa yemithetho yayo ibizwa ngokuba ngumsebenzi onzima. Ukwahluka ngo-2017 kubekho i-Bitcoin kunye ne-Bitcoin Cash kwabonakalisa ukuba oku akunakwenza monakalo kwindlela ethenjwa ngayo i-blockchain.

Umsebenzi ongundoqo wesibini wokuvelisa i-bitcoin kukuqinisekisa ukuba ayilawulwa ndawonye. Kwelinye icala, ukwenza umsebenzi wokuvelisa imali uzimele ungaxhomekeki kwiibhanki ezinguvimba nasebantwini abafuna ukuphatha, kuze kwelinye icala ibe kukuqinisekisa ukuba akukho ngcali ivelisa i-bitcoin enokuxhamla yodwa okanye izenzele unothanda. Umsebenzi wokubala nawo ufuna amathamb'entloko kwakunye nokuhlukuhla ukhangela kwenzeka ngebhaqo nentlahla ukuba ikhompyutha iwuchane umhlola. Ke ngoko awusoze ukwazi ukuqikelela ikhompyutha eza kuphumelela, into leyo eyenza kungabi lula kwaphela ukuxelela i-blockchain into emayiyenze. Ukuba awumazi ukuba ngubani oza kuyichana kuqala, awusoze ukwazi ukuyixelela ukuba mayenze into efunwa nguwe uze ke uphumelele ibhaso.

Ukuba ucinga ukuqala ukusebenzisa i-bitcoin, ungabi naxhala wena i-blockchain ikhuselekile kwindlela eveliswa ngayo kunye nokuba isasazwa kumawaka eekhompyutha ezifanayo. Ikhuseleke kakhulu. Wena owona msebenzi ubalulekileyo kuwe kukugcina i-bitcoin yakho uze ungazibeki ekuhleni izitshixo-mfihlo (i-password) zakho.

