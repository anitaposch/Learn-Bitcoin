## Imbali ye-Bitcoin
> "Ukudodobala koqoqosho lwase-US ngo-2007-2008, kwabangelwa yimithetho eyeke-yeke elawula iibhanki apho amagunya olawula ayesezandleni zegcuntswana labarhwebi abasebenza kwiimarike zezimali."[^20]
>
> "Udodobalo loqoqosho lwango-2007-2008 olwabeka emngciphekweni uqoqosho lwehlabathi lwabangelwa licandelo leebhanki lase-United State elalisenza izinto ngokunyoluka. Ukusabela kule ngxaki, iibhanki ezinguvimba zamazwe ayinxalenye ye-G7, zikhokelwa yi-Fed, zaqala umsebenzi wobudenge wokuprinta imali engaphaya kwengqondo - bekwenza oko emini kwalunkqa, bengabonakalisi nazintloni."[^21]

Ngomhla we-31 ku-Okthobha 2008, emva kokuba ihlabathi liswantsuliswe yintlungu yokudodobala koqoqosho, umntu owayezibiza ngegama elingelolakhe, u-Satoshi Nakamoto wapapasha iphepha lokucacisa ipolisi elalinesihloko esithi: "Bitcoin: A Peer-to-Peer Electronic Cash System" kwikhasi elithi: bitcoin.org ecebisa ukuba kubekho uhlobo olutsha lwemali lika-intanethi. 

Ngomhla wesi-3 kuJanyuwari 2009, i-Bitcoin yokuqala kawonke-wonke, eyayibizwa ngokuba yi-Genesis Block yaveliswa. USatoshi waye washiya umyalezo othi: "Sele kumbovu ukuba iRhuluneli iphinde yonyule iibhanki ematyaleni", owaphela usisihloko esiphambili kwiphephandaba lemihla ngemihla, i-The Times, e-UK kwangolo mini. Yaba ke kukuqala kwe-Bitcoin oko kwaye kwacacisa nje ukuba yona iluhlobo olutsha lokunaniselana olunokusetyenziswa endaweni yezi bhanki kunye neenkqubo zezemali ezikhoyo, apho kwakufuneka ube nonozakuzaku omthembileyo xa uza kwenza unaniselwano ku-intanethi.

Ngomhla wesi-9 kuJuni 2021, i-bitcoin yamkelwa njengemali esemthethweni e-El Salvador.

Ukusukela ngeminyaka yoo-1990, iingcali zeekhompyutha, ezemathematika nezokubhala ngokufihlakeleyo (i-crypographers) - eziquka oomama abathile - oko zisebenza kwindlela zokwenza imali esebenza nge-intanethi. I-Bitcoin yakwazi ukwenzeka kuba kwakusetyenziswa ubuchwepheshe obuphambili baphambi kokuba nayo izalwe. 

### Iintlobo zemali esebenzisa nge-intanethi zaphambi kwe-Bitcoin
Inxalenye yezi ntlobo zemali zafakwa nguSatoshi Nakamoto kwela phepha lakhe lalicacisa ipolisi ye-Bitcoin.

![Cryptocurrency projects before Bitcoin](resources/_History-of-Bitcoin.png)[^22]

**Izitshixo-mfihlo zikawonke-wonke nezomntu zabucala"**                                                                           Ngo-1990 uDavid Chaum yayimxhalisile indlela engenamfihlo ngayo futhi nevuleleke ngayo inkqubo yokubhatala ka-intanethi kunye nokuba semngciphekweni kweenkcukacha zomntu uqobo. Waye waseka i-"Digicash", inkampani kunye nemali esebenzisa u-intanethi ebizwamngeli gama, eyayisebenzisa i-crypography kwakunye nezitshixo-mfihlo zikawonke kunye nezomntu zabucala ukwenzela ukuba intlawulo yonaniselwano ingaziwa ukuba yekabani. Ukusetyenziswa kwezi ndlela zokutyikitya kwaba sisiseko esazala imali esebenza nge-intanethi kunye ne-Bitcoin.

**Amanyathelo okuQinisekisa**

> Iiphiramidi zaseYiphutha zibubungqina bomsebenzi owenziwayo. Zingumzekelo obonakalayo wenkcubeko, ubutyebi kunye nokusebenza ngokubambisana.

Ukuzalwa kwe-intanethi ne-imeyile kuze nengxaki yobuqhetseba ku-intanethi. Ukulwa le ngxaki ikhulayo yobuqhetseba ku-intanethi, kwiphepha labo lango-1992 elinesihloko esithi: "Pricing via Processing or Combatting Junk Mail", uCynthia Dwork noMoni Naor baphakamisa ukuba "...kufuneka umntu kwikhompyutha abe neqhoshana elinobunzinyana, kodwa elikwaziyo ukusombululeka..." phambi kokuba bakwazi ukuthumela i-imeyile. Lo nto ithetha ukuba, ukuba umntu ufuna ukuthumela ii-imeyile ezininzi ngaxeshanye, ikhompyutha kuza kufuneka iqale izikhusele. Oku kuthatha ixesha futhi kufuna umonde kwaye ngolo hlobo kuthintela amaqhetseba ka-intanethi ukuba angakwazi ukuthumela ii-imeyile ezininzi ngokukhawuleza. 

Ngo-1997 u-Adam Back naye weza nento ebufana nale awayeyibiza ngokuba yi-"Hashcash". U-Satoshi Nakamoto waqalisa ukusebenzisa i-HashCash njengokubungqina bokuba u-Bitcoin uza kusebenza. Umsebenzi ka-Adam Back kuthethiwe ngawo kwiphepha elicacisa i-Bitcoin. Mamela udliwano-ndlebe no-Adam Back lango-2019 apho sasithetha nge-Hashcash kunye nokukhula kwayo kude kuzokufika i-Bitcoin. Nantsi kweli khasi: https://anita.link/12

Eli binza lithetha ngamanyathelo okuqinisekisa (proof-of-work) laqanjwa laze laqala ukusetyenziswa ngokusesikweni ngo-1999 kwiphepha lophando elalibhalwe nguMarkus Jakobsson kunye no-Ari Juels.

**Ukwabiwa kwamagunya olawulo**                                                I-Hashcash yaye yalandelwa yi-"B-Money" ka-Wei Dai ngo-1998. Olu hlobo lwemali lona lwalusekelwe kwiikhompyutha ezingalawulwa endaweni enye. Le nto isekelwe kule ye-Bitcoin nayo enika ikhompyutha nganye amagunya apheleleyo, akukho ingundoqo wothungelwano yodwa, zonke iikhompyutha ezinobuxhaka-xhaka be-Bitcoin zinamagunya alinganayo, ziyakwazi ukwenza i-bitcoin. Ngamanye amazwi akukho mntu ubalulekileyo ngaphezu komnye, kuyalingwana. 

Kungekudala emva koko, uNick Szabo wapapahsa iphepha elinge-"BitGold", uhlobo lokuqala lwemali ka-intanethi elalizisebenzela kungeko rhuluneli inamagunya odwa okuprinta imali. Futhi waba ngumntu wokuqala ukupapasha iphepha elithetha nge-"Smart Contracts".

### Ukusombula I+C26ngxaki yokusetyenziswa kabini kwemali enye
Ezi ntlobo zemali zazinengxaki enkulu engasombululekiyo. Le yokusetyenziswa kabini kwemali ka-intanethi. Yiba nombono wefayile eyi-PDF onokwenza ikopi yayo, uyitshintshe iindawo ezithile uza uyithumele uhalala phofu wena ube ungahlawulanga nepeni, uxokise abantu uthi ezi zinto uzithumelayo ayizokopi. Ifayile enjalo ayinakuba naxabiso xa iyimali.

Icebo elihle eleza noSatoshi Nakamoto ukusombulula le ngxaki yakukufaka ileja kolu hlobo lwemali eza kuba neebloko ezineenkcukacha ngentlawulo nganye eyenziweyo. Ezi bloko zize zidityaniswe kunye kusetyenziswa amanyathelo okuqinisekisa, zezi ke kuthiwa ngoku yi-blockchain. Ukudibanisa iintlawulo ngendlela echanekileyo nekhawulezileyo yenza ukuba kungabilula ukwenza i-bitcoin engumgunyathi okanye ukuyitshintsha.

Akuba nje eqalisa imikhutyana yobuqhetseba umntu osebenzisa i-Bitcoin, ubuxhaka-xhaka bayo buza kumbona zisuka, buza bumvalele ngaphandle okwethutyana. Oku kuthetha ukuba akunyanzelekanga ukuba uzixakekise ngokuthembana nabantu, futhi akukho namfunenko yonozakuzaku ofana nebhanki okanye i-PayPal. Oku akuthethi ukuthi abekho oonqevu abazama ubuqhetseba okanye kufuneka ukuba nawe ungahlali ubaze amahle okanye kufuneka uyeke ukuqhubeleka utyebisa ulwazi lwakho nge-Bitcoin. Ulwazi luyakhulisa. 

I-Bitcoin ikhuthaza  ukuba ungathembi mntu endaweni yoko uqinisekise yonke into. Nam ndandinako ukubhideka ekuqaleni. Kwelinye icala, kuthiwa sukuxhomekeka kunozakuzaku, kwakhona kuphinde kuthiwe kufuneka uziqinisekisile iintlawulo ozenzayo. Le nto ithetha ukuthi: ukuba ufuna ukuziqinisekisela ngokwakho iintlawulo ozenze nge-bitcoin, ungakwenza oko ngokwakho. Kufanele wenze njalo kakade, ukuba unolwazi olwaneleyo lokuzenzela ezi zinto kwikhompyutha yakho enamagunya agcweleyo.

Yimbali le siyibona apha - wakuba ugqibile nje ukuqinisekisa iintlawulo ze-bitcoin ozenzileyo, uyibhanki buqu. Yile nto yenziwa zibhanki le - ziqinisekisa iintlawulo ozenzileyo kwiileja zazo. Umahluko qha ke ngoku ngowokuba kufuneka uthembe iibhanki ukuba ziza kuyenza nyhani na lo nto. Ingade ibe iyenzeka le nto kumazwe aphuhlileyo, kodwa izinto ezenziwa zibhanki kwamanye amazwe ayintlanga kwaphela. Yiba nombono ke ngoku iibhanki zelizwe lakho zingathembekanga okanye ii-ID nazo zingathembekanga, kodwa ube unayo iselula kunye no-intanethi. Inye kuphela indlela onokugcina uze usebenzise ngayo imali yakho. Ungasebenzisa imali eyenza iintlawulo ngeselula efana no-M-Pesa okanye i-EcoCash zona ezisetyenziswa e-Afrika okanye iintlobo zemali zika-intanethi, apho kungekho mfuneko yokuba unikezele ngeenkcukacha zakho buqu.

Abantu abaninzi kwihlabathi abaneeselula ezino-intanethi bayakwazi ukuyisebenzisa i-Bitcoin. Akukho mfuneko yabhanki ukuze ukwazi ukusebenzisa i-Bitcoin. Akukho mfuneko yokuba ucele imvume emntwini ukuze ube ne-Bitcoin. Into nje oyifunayo yifowuni yale mihla, eno-intaneni kunye ne-app yokugcina imali ka-bitcoin.

[^20]: Collusion, by Nomi Prins, Bold Type Books, 2019, p. 1.  
[^21]: Collusion, by Nomi Prins, Bold Type Books, 2019, p. 247.  
[^22]: Anita Posch, Source [The Merkle](https://themerkle.com/top-4-cryptocurrency-projects-created-ahead-of-bitcoin/), [Hashcash.org](http://www.hashcash.org/bitcoin/)

