# Ukugcina i-Bitcoin iKhuselekile
## Amanyathelo Okhuseleko
Bonke oovimba bolwazi bayahlaselwa ngoonqalintloko be-intanethi. Khangela i-imeyile yakho ku-https://haveibeenpwned.com/ - ukuba wena awukahlaselwa ngoonqalintloko be-intanethi, kodwa uninzi lwe-imeyile zabantu sele zikhe zangamaxhoba. Ke ngoko kubalulekile ukuba ulandele amanyathelo aqhelekileyo okuzikhusela asetyenziswa ku-Bitcoin.

### Ubuxhaka-xhaka neeprogram zekhompyutha obusebenzisayo
Ungasebenzisa izikhangelisi (browser) ezaziwayo ezifana no-Firefox, Opera, Brave okanye u-Chrome. Izikhangelisi ezingayivumeliyo i-Javascript kunye nee-Cookies zizo ezingcono. I-Ghostery, NoScript kunye ne-ScriptSafe zizongezelelwa (extension) ezinokufakewa kwisikhangelisi. U-"HTTPS everywhere" unyanzelisa zonke iiwebhusayithi ukuba zisebenzise i-SSL, kuquka nezo zingenayo i-SSL.

Qaphela ukuba ezinye iivenkile ezithengisa ku-intanethi awukwazi ukungena kwiiwebhusayithi zayo  xa ungazicimanga ezi zongezelelwa, ke ngoko kufuna uzicime ngokwakho.

Kubalulekile ukuzibeka endaweni ekhuselekileyo izixhobo zakho ze-elektronikhi

### Ezintsha
Sibhekisa ke kuzo zonke izixhobo zakho zeteknoloji: yihlaziye isoftware yazo rhoqo. Eyekhompyutha kunye neyeselula yakho. Sebenzisa eyona wallet intsha kunye nesoftware yokulwa iivayirasi kubuxhaka-xhaka be-wallet yakho.

### Iidilesi ze-imeyile
Ungasebenzisi i-imeyile yakho kuyo yonke into. Zama ukusebenzisa idilesi ze-imeyile oza kuphinda uzicime. Ungathenga i-domain uza kuyisebenzisela ukuvula ii-imeyile ezingezezokwenyani oza kumana uzithumela kwidilesi ye-imeyile oyisebenzisayo.

### Zifihle izitshixo-mfihlo
Sebenzisa izitshixo-mfihlo ekungelulanga ukuzicingela xa usebenzisa i-intanethi. Umhla wakho wokuzalwa, idilesi yakho, igama lekati yakho okanye u-123456 kulula kakhulu ukuzicingela. Kungcono ukusebenzisa izivakalisi ezineenombolo, izithuba, oonobumba abancinci nabakhulu kunye neempawu zobhalo.

Sebenzisa isitshixo-mfihlo esahlukileyo kwiwebhusayithi nganye efuna isitshixo-mfihlo ukungena kuyo. Ngapha koko, oonqalintloko baka-intanethi bakugqebha elingatsitywa nayintwala iduma. Izitshixo-mfihlo zakho ungazigcini kwifayile engu-Word okanye ezinye ezifana nayo. Ifayile engu-Word ibiwa lula ngoonqalintloko baka-intanethi.

Ungasebenzisa i-1Password, Bitwarden okanye i-KeePass (zisimahla kwaye zivuleleke kumntu wonke). Ezi ziwebhusayithi ezivalekileyo ezinezintlu zezitshixo-mfihlo, apho unokuzenzela uze ugcine izitshixo-mfihlo zakho, kwaye ungena nje ngesitshixo-mfihlo esinye. 

### I-PIN
Zenzele i-PIN ye-wallet ukuze kungabilula ukuba abanye abantu bavule i-wallet kwiselula okanye ikhompyutha yakho.

### 2FA
Sebenzisa indlela enamanqanaba amabini yokungena kwii-akhawunti yakho. Ungasebenzisi i-SMS njengelinye lala manqanaba mabini kuba kaloku xa uthe watshintsha i-SIM, kungenzeka ingxaki. Endaweni yoko faka i-app yokuqinisekisa eza kufuna i-OTP okanye i-TOTP.

### Ukutshintsha i-SIM
Ukutshintsha i-SIM kwenzeka xa umntu esiba i-SIM kunye nenombolo yeselula yakho. Baze ke basebenzise iselula yakho ukungena kuzo zonke ii-akhawunti zakho eziku-intanethi apho ubusebenzisa indlela yokungena kuzo enelinye lenqanaba elisebenzisa nge-SMS. Ukutshintshwa kwe-SIM kwenziwa ngoonqalintloko ukuze bangene kwi-imeyile oyisebenzisa rhoqo. Ukuba aba nqalintloko bangakwazi ukungena kwi-imeyile yakho yesiqhelo enxulumene ne-2FA kwinombolo yakho yeselula, bangangena kuzo zonke ii-akhawunti zakho ze-Bitcoin ubunaniselana ngazo baze bazicime. 

Obu buqhetseba babenza ngokuqala batsalele umnxeba iziko lezoncebo lale nkampani ye-SIM yakho (Verizon, Vodafone, AT & T, Magenta,â€¦). Baze baxokise lo umntu othe waphendula, umzekelo, bathi "Ndingumnikazi wale nombolo yeselula, ke ngoku ndilahlekelwe yiselula, ndicela inombolo uyikhuphele kule SIM".  Umntu ophendulayo yena, uza kuthatha ngokubuza iinkcukacha ezilula ngawe, ngelakhe ezama ukuqinisekisa ukuba nguwe ngenene.  Unqalintloko uza kwenza onke amacebo, azame ukuzenza wena. Angakwenza oku ngokumxina ngemibuzo okanye ngokuzenza lusizana njengomntu ongakhumbuli kakuhle ezinye iinkcukacha. Baza kusebenzisa onke amaqhinga abanawo bade bazifumane zonke iinkcukacha abazifunayo.

Baze emva koko baye kule ndawo ubutshintshise kuyo i-Bitcoin yakho, bavule i-akhawunti besebenzisa idilesi ye-imeyile kunye nenombolo yakho yeselula.

Xa bethe bayazi i-imeyile yakho, baza kuzama ukutshintsha isitshixo-mfihlo se-akhawunti yakho besebenzisa uncedo olufunyanwa ku-"forgot password". Iiwebhusayithi ezilungileyo azizukubaxelela ukuba i-akhawunti sele ikho. Oonqalintloko baka-intanethi baza kuzama ukuvula isitshixo-mfihlo esitsha okanye bacele ukuthunyelelwa i-SMS yokuqinisekisa iinkcukacha.

**Yintoni Onokuyenza - Umzekelo ka-Gmail** Vala le imeyile uyisebenzisa rhoqo uze uyisuse inombolo yakho yeselula kule akhawunti yakho ye-imeyile (efana neka-Gmail). Nazi iinkcukacha zendlela eyenziwa ngayo: [https://anita.link/removegmail](https://anita.link/removegmail). Sebenzisa izitshixo-mfihlo kwi-imeyile nganye kuzo zonke iiwebhusayithi. Njengomntu osebenzisa i-Gmail, ungabhalisa kwi-Google Advanced Protection Program, yona ekunqandela ukuba ungahlaselwa ngabaphuli-mthetho baka-intanethi.

## Ukuhlaselwa ngabalahlekisi baka-Intanethi
Ngo-2020 uluhlu lwentengiselwano lakwa-Ledger , inkampani evelisa izixhotyana zobuxhaka-xhaka, yaye yahlaselwa ngoonqalintloko baka-intanethi. Ezi zixhotyana zobuxhaka-xhaka zona zange zenzeke nto, kodwa amawaka eedilesi ze-imeyile, iinombolo zeselula kunye needilesi zasekhaya zabantu abasebenzisa ezi zixhotyana zobuxhaka-xhaka zaye zasasazwa ngaphandle kwemvume ku-intanethi. Yinto embi kakhulu le njengokuba emaninzi amathuba okuba abantu abathenga esi sixhotyana sobuxhaka-xhaka be-wallet babenayo ne-bitcoin. Kodwa eyona nto imbi inokwehlela kukuhlaselwa kwikhaya lakho. Kodwa eyona nto inokwenzeka kukuba ufumane izisongelo nge-imeyile kunye nemiyalezo emininzi enokonakalisa ikhompyutha okanye iselula yakho. Ukuthintela oku, kufuneka ungaze unikezele ngedilesi yakho yesitalato xa ufuna ukuthunyelelwa izinto zakwa-Bitcoin ezifana nesixhotyana sobuxhaka-xhaka be-wallet. Ungazivulela idilesi yeposi. E-US zikhona iinkampani ezivumayo ukuba iposi yomntu ithunyelwe kuzo (ii-CMRA). Ukuba uyakwazi, musa  ukusebenzisa kwa igama eli lakho xa uthenga izinto eziza kuthunyelwa kuwe. Zifunele inombolo yesibini yeselula uze uyisebenzise xa unxibelelana neenkampani ezithengisa izinto. Banike ne-imeyile yethutyana oza kuyisebenzisela ukuthenga loo nto ithile kuphela.

Amalinge okuxina ngolwazi ongalufuniyo enzelwa ukudida ingqondo uze wenze impazamo unikezele ngesitshixo-mfihlo se-seed yakho kwiwebhusayithi yesikrelemnqa sika-intanethi. Umzekelo, ungathunyelelwa i-imeyile ethi: "Kukho umonakalo okhoyo kwisixhotyana sakho se-ledger, ngena kule webhusayithi ngokufaka la magama ali-12 e-seed yakho uze uthintele ukuba imali yakho ibiwe." okanye "Sikrokrela ukuba kutsalwe imali eninzi kwi-Ledger yakho. Sikunika isithuba seeyure ezingama-24 ukuze uqinisekise ukuba le mali itsaliweyo. Sizamile ukunxibelelana nawe sisebenzisa i-Ledger yakho, kodwa ingathi yonakele. Siza kuyivumela ukuba le mali iphume, ngaphandle kokuba uphinde wayicima uze uqalele inkqubo yokuyivula, sinike amagama angama-24 e-seed yakho." okanye " kukho into engaqondakaliyo engathi inobungozi. Kukho imali engena kwi-akhawunti yakho, ke ngoko sifuna nje isiqinisekiso, zama ukulungisa lo monakalo ngokucima uze uphinde uqalele wakugqiba usinike amagama e-seed yakho angama-24.

Ungaze uyithembe i-imeyile. Ingakumbi xa isithi cofa nje ungene kwiwebhusayithi ongayaziyo.

Ziphawule iiwebhusayithi zokwenyani ze-Ledger, Shift Crypto, Trezor, njl okanye ubhale igama lewebhusayithi ngokwakho uze ujonge isatifiketi sokuqinisekisa se-SSL kwiwebhusayithi leyo. Oonqalintloko baka-intanethi baza kuthumelela iwebhusayithi zomgunyathi ezifana nezi zokwenyani. Umahluko phakathi kwazo iba yi-URL yodwa. Ubuqhetseba obutsha obusetyenziswayo ngoku kukusebenzisa igama lewebhusayithi kodwa libhalwe ngemibhalo ye-Unicode eyeleleneyo newebhusayithi yokwenyani.  Umzekelo, uyalibona ichaphazana eliphantsi ko-l ka-electrum? Xa uvula i-URL ubona u-electrum.org, kodwa ungene kwi-xn--eectrum-9hb.org.

![](resources/_phishing.png) [^71]

Izikhangelisi ezifana no-Opera kunye no-Chrome ziza kulumkisa, kodwa yena u-Firefox akakwenzi oku ngokwakhe. Ungayitshintsha le nto ngokuvula i-"punycode" ku-Firefox, jonga: [anita.link/puny](https://anita.link/puny).

## Imigaqo engu-3-2-1 yokugcina i-Seed yakho
I-seed inamagama aphakathi kwali-12 nangama-24. Kule mihla ii-wallet ezininzi zisebenzisa amagama ali-12 endaweni yangama-24 kuba wona akhuselekile futhi alula ukuwakhumbula nokuwagcina endaweni.

Bhala i-seed ephepheni xa uqala ukusebenzisa i-wallet. Qinisekisa ukuba amagama alandelelana kakuhle uze uwaqwalaselisise amagama la. Qaphela igama lendawo evelisa isixhotyana sobuxhaka-xhaka be-wallet, uhlobo kunye nohlobo lwe-software esetyenzisiweyo. Ezi  nkcukacha zingakunceda xa ufuna ukubuyisela imali yakho.

Xa uza kuqala ukusebenzisa esi sixhotyana se-wallet kufuneka uqale uthumele kuso imali eyi-bitcoin encinci kuqala nje ukuqinisekisa ukuba iyasebenza. Emva kokuba uyifumene le mali, yicime le software kwesi sixhotyana uze uphinde uyifake usebenzisa la magama e-seed ubuwabhale ephepheni. Libalulekile eli nqanaba, ungalitsibi.

Emva koko, kuza kunceda ukuthatha la manyathelo okhuseleko ukunqanda ukuba ungayilahli i-seed yakho. Into ebangela ukuba abantu bangakwazi ukuyifumana imali yabo, amaxesha amaninzi loo nto ibangelwe kukuba bengenayo i-seed okanye benze impazamo ngethuba beyibhala hayi kuba isixhotyana sabo se-wallet sonakaliswe ngoonqevu be-intanethi.

**3**: Bhala phantsi i-seed izihlandlo ezithathu

**2**: Kwizinto ezintathu ubuncinane (iphepha elambathiswe ngeplastiki, amagama e-seed akrolelwe okanye agximfizwe kwinto eyinkcenkce) zize zibekwe elugcinweni kwindawo ezingenakutsha kuyo, zibiwe okanye zilahleke.

**1**: ukongeza, gcina ikopi kwenye indawo ekude kangangomgama ozikhilomitha ezili-100.

UJames Lopp, omnye weendwendwe zam kwi-podcast yam, ulinga amacwecwana enkcenkce anokusetyenziselwa ukugcina i-seed ixesha elide. Uye ayizitshise ukuzijonga ukuba zingakwazi na ukuhlala ixesha elide. Ayizizo zonke ezenziwe ngesinyithi okanye i-titanium, yiyo loo nto zinyibilikayo emlilweni. Iziphumo zokuvavanya nazi: [anita.link/metalseed](https://anita.link/metalseed)

Ungazami ukuzenzela nzima ngokuwahlula amagama kabini uze uwagcine kwiindawo ezahlukeneyo. Kuba uyakuthi usakulahlekelwa lelinye iphetshana obubhale kulo, ube sengxakini futhi ulahlekelwe yi-bitcoin yakho.

* Ungaze i-seed yakho uyinike umntu ongamthembiyo ngemali yakho!
* Ungaze i-seed yakho uyifake kwiwebhusayithi okanye izixhobo ze-elekronikhi.
* Awuyisebenzisi i-seed xa uthumela okanye ufumana i-bitcoin.
* Akukho mntu okanye nkampani isemthethweni inokufuna ukuba uyinike i-seed yakho.
* Zikrobe rhoqo iindawo ogcine kuzo amagama e-seed zakho.
* Bhala phantsi umyolelo - kuba xa unokuthi ungabikho babe abantu abaxhomekeke kuwe bengazi nge-bitcoin, iyakuba ilahleke yonke imali yakho. Incwadi enolwazi olutyebileyo ngale yile ka-Pamela Morgan, inesihloko esithi: "Cryptoasset Inheritance Planning".

### I-passphrase
I-passphrase yenye yeendlela zokukhusela i-seed yakho. Ukuba ufaka i-passphrase, i-software ivula enye i-wallet onokuyisebenzisela ukuzikhusela xa unokuthi uhlaselwe. Ukuba umntu ufumana i-seed yakho, abazikukwazi ukuyifumana imali yakho kuba baza kuba bengenayo i-passphrase.

Umzekelo: Ungafuna ukushiya ubugcwabalana bemali yakho kwi-wallet engenayo i-passphrase uze ubuninzi bemali yakho ubugcine kwi-wallet ene-passphrase. Iinjongo zokwenza ngolu hlobo kukulungiselela xa unokuthi ube sengxakini yokugrogriswa ngumntu usuke umvulele i-wallet yakho umnike imali yakho ekule wallet ingena-passphrase (le inemalana encinci kuyo).

Ingathi licebo elihle eli, kodwa linabo nobungozi.

1. Ngenxa yokuba ingekho enye indawo ezibhala kuyo ngokwayo i-passphrase kufuneka **wenze kangangoko ukuzikhusela** ukuze i-passphrase yakho ingafumaneki ebantwini ongabathembanga. 
2. Ukuba uyilahlile i-passphrase **awuzukwazi ukungena kwi-wallet yakho** kwaye nemali egcinwe kule wallet ayizikufumaneka.

Nge-passphrase, awugcini nje kuphela i-seed yakho ne-passphrase iqobo nayo uyayigcina. Ke ngoku kufuneka ufune indawo ezakugcina i-seed KUNYE ne-passphrase ixesha elide, into leyo esokolisayo. Ulumke: Ukuze ukwazi ukubuyisela lo mhlobo we-wallet kuza kufuneka une-seed KUNYE nala passphrase ubuyisebenzise kule wallet ngethuba ubuyisela imali.

Njengoko kunqabile ukuba umntu ahlaselwe yena buqu, ke ngoko la ndlela ka-3-2-1 ilungile.

### Ezinye iindawo onokugcina kuzo.
Ezinye ii-wallet zisebenzisa iindlela ezahlukileyo zokugcina ulalelisela. Umzekelo, i-wallet yakwa-Muun isebenzisa iikhowudi ezininzi zokuvula xa ilahlekile - ekufuneka uzibhale phantsi njenge-seed - kunye nelinye icebo lomhla kaxakeka.

## Ukufunda ngokwenza
Iyoyikeka i-bitcoin xa uqala ukuyisebenzisa kuba iyimali yokwenyani. Yiyo loo nto kuluncedo ukuqala ngemali encinci.

Ngoku usaqalayo, faka i-wallet kwiselula yakho, ngokukhangela u-[Bitcoin ATM](https://anita.link/atm) ekufutshane nawe okanye uye kwintlanganiso ye-Bitcoin ekufutshane nawe uze ufake nje imalanyana encinci. Faka i-wallet kwikhompyutha yakho uthumele i-bitcoin usebenezisa ezi wallet kwiidilesi ezahlukeneyo.

Elona xesha lifanelekileyo yimpelaveki xa i-Mempool ingaxakekanga kakhulu futhi nemali etsalwayo isezantsi.

Sebenzisa i-software ye-wallet eyahlukileyo, phinda ufake i-seed ye-wallet kwakhona usuka ku-wallet A iye ku-wallet B, sebenzisa i-seed kwiselula nakwikhompyutha. Uza kuya uzithemba ngokwenza ngolu hlobo.

### Idilesi yokulinga
Phambi kokuba uthumele imali eninzi kwisihlandlo sokuqala, qinisekisa ukuba idilesi isuka kulo mntu umthumelelayo ngenene uze uqale ngokuthumela imali encinci. Yiqinisekise idilesi ye-Bitcoin izihlandlo nokuba zibini okanye zithathu phambi kokuba uthumele imali. Thelekisa inani lokuqala nelokugqibela kwidilesi ye-bitcoin. I-Bitcoin oyithumele kwidilesi engeyiyo ayinakuze iphinde ifunyanwe mntu.

### Linga isiXhotyana sobuXhaka-xhaka be-Wallet
Phambi kokufaka imali eninzi kwisixhotyana sobuxhaka-xhaka be-wallet esitsha, kufuneka uqale ujonge ukuba i-seed iyasebenza na. 

Xa uqala ukusebenzisa esi sixhotyana se-wallet, sikuvulela i-seed ngokwaso ukuba wena uyibhale phantsi (kunye neenkampani esivelisileyo, uhlobo kunye ne-software eyisebenzisayo). Emva koko, sebenzisa i-software yenkampani esivelisayo (okanye enye i-software efana ne-Electrum) uze uzivulele idilesi yokuqala ye-Bitcoin kwisixhotyana sakho sobuxhaka-xhaka be-wallet ngokucofa u-"Receive".  Emva koko uthumele imalanyana encinci kuyo esuka kula wallet ubuyifake kwiselula yakho ngaphambili. Ukuba imali ekwisixhotyana sobuxhaka-xhaka be-wallet ifikele - ngokubonisa into ethi "confirmed" - lo nto ithetha ukuba olu naniselwano lwenzeke ngempumelelo.

Kufuneka uzame ukusebenzisa isixhotyana sobuxhaka-xhaka be-wallet xa uthumela kwenye i-wallet. Umzekelo, ungathumela imalanyana encinci kwi-wallet yeselula yakho okanye ngenye idilesi yesixhotyana se-wallet sakho. Eyona ibalulekileyo kukuba uza kujonga ukuba intlawulo iza kuhamba na isuka kwisixhotyana se-wallet. Ukwenza oku kufuneka uqale uqinisekise le dilesi uthumela kuyo kwisixhotyana se-wallet sakho uze uqinisekise nokuthumela oku ngokucofa kabini okanye kathathu kwisixhotyane se-wallet esi. Ukuqinisekisa ngale ndlela kwenza isixhotyana se-wallet singabi semngciphekweni njengoko inguye kuphela onokucofa amaqhosa kwaye akukho mntu onokucofa iqhosha ekude ku-intanethi.

**Buyisela i-Wallet Yakho**                                       Wakugqiba qinisekisa ukuba une-seed yakho! Emva koko, cima zonke izinto ezikwisixhotyana se-wallet. Kwezinye izixhotyana ze-wallet eli nqanaba libizwa ngokuba yi-"factory reset", "wipe" okanye "reset the device". I-wallet ngoku ayinanto. Buyisela imali yakho ne-wallet kunye ne-seed. Eli nqanaba libizwa ngokuba yi-"Restore from recovery word", "Restore wallet" okanye "Import seed". Wakuba ugqibile, faka ibinzana le-seed yakho kwisixhotyana se-wallet. Ukuba yonke into ilungile i-wallet iza kuba ibuyiselwe uza kuzibona iintlawulo ebezenzeke ngaphambili kunye nemali ekhoyo.

**Phucula i-Firmware kunye ne-Software**            Musa ukusibeka endaweni ekhuselekileyo nje kuphela esi sixhotyana se-wallet. Kufuneka uhlale uwuphucula umgangatho we-softwarre okanye i-firmware rhoqo emva kweenyanga ezi-6 ubuncinane. Icandelo lemali ka-intanethi litshintsha ngokukhawuleza kwaye iiteknoloji eluhlobo olutsha ifakwa kwi-software ye-wallet rhoqo.

## Xa ulahlekelwe yiselula okanye ubelwe ikhompyutha, wena njani?
### Ukulahleka, ukubiwa okanye ukungasebenzi kweselula okanye ikhompyutha yakho.
Ukuba ikhompyutha yakho ibiwe, kufuneka wazi ukuba i-bitcoin yakho isekwi-blockchain evulwa ngesitshixo-mfihlo. Njengoko i-wallet yakho ine-PIN, amasela soze akwazi ukuyivula. Kodwa aza kuzama ukuyiqikelela.

Kufuneka ufake i-wallet entsha ngokukhawuleza uze uthathe la seed ubiyibeke elugcinweni uyibuyisele ukuze ukwazi ukufumana imali yakho (jonga u-"restore your wallet"). Emva koko, thatha i-bitcoin yakho ebikule wallet ibiweyo uyise kwidilesi entsha ye-Bitcoin kule wallet yakho intsha ngokukhawuleza, uze uphinde oba buchule bokhuseleko ububusebenzisile kule wallet intsha.

Ukuba iselula okanye ikhompyutha yakho yonakele, ulandela la manqanaba manye, kodwa akukho sizathu sokuba ubuyisele ii-bitcoin zakho. Buyisela nje wena i-software,  ube ugqibile.

[^70]: Anita Posch                                                                   [^71]: [Source @ElectrumWallet](https://twitter.com/ElectrumWallet/status/1144678604523147265?s=20)

