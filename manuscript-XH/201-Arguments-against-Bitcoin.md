## Izimvo eziyikhabayo i-Bitcoin
### Ukungazinzi
_I-Bitcoin ayizinzanga, awunakuyisebenzisa njengesixhobo sonaniselwano._

Ewe kunjalo, ixabiso le-bitcoin lihla lisenyuka, liyakwazi ukuhla kakhulu liphinde linyuke kakhulu ngemini nje enye. Ukuba ufuna ukuthenga into nge-bitcoin, ungayenza lo nto. Wena yitshintshe nje ngale mali uthenge ngayo ngale mali yesiqhelo ngale mini inye. Akuzikuhla xabiso, futhi awuzikulahlekelwa nayipeni.

### Ukutshintsha-tshintsha kweXabiso
I-Bitcoin ayiyomali yokugcinelwa ukukhuliswa kuphela ngenxa yokuba ixabiso layo litshintsha rhoqo

I-Bitcoin kufuneka uyithathe njengohlobo lwemali ekufuneka ulityale ungajonganga nzuzo ngokukhawuleza. Izibethe zonke i-asethi ekutyalwa kuzo imali kule minyaka ilishumi igqithileyo.

![Bitcoin the best asset over the 10 years prior 2021](resources/_best-asset-10years.png) [^27]

Noko kunjalo, akukho mntu unokufunda athi iza kuqhuba ngolu hlobo naphakade.

Ngethuba kubhalwa le ncwadi, i-bitcoin ibiqhuba kakuhle kakhulu, into leyo eyayiqale kwikota yokugqibela ka-2020. Oku kuthetha ukuba ixabiso layo liqhuba linyuka iiveki neenyanga zilandelelana, kodwa ekhona amaxesha limana lisihla kancinci. NgoMeyi ka-2021, laye lehla kakhulu ixabiso layo, into leyo abayibona ingembanga kakhulu kuba yayiqhuba kakuhle kakhulu ngolu hlobo loyikisayo. Ukuqhuba kakuhle ngolu hlobo yagqibela ngela xesha laliqale ngo-2017 laze laphela ekuqaleni kuka-2018. Ukusukela ngoko ixabiso layo liye lathanda ukungazinzi - lisihla linyuka. 

![Bitcoin price development](resources/_Bitcoin-price.png)[^28]

Utshintsho lwexabiso le-bitcoin kwenzeka emva kwela xesha lokuphungula ngesiqingatha. Rhoqo emva kwesithuba esingangeminyaka emine, ii-bitcoin ezikhoyo ziphungulwa nge-50%. Oku kuthetha ukuba isantya ekhula ngayo le bitcoin ikhoyo siyehla. Nokuba inani labantu abafuna i-bitcoin alitshintshi, ixabiso layo liza kunyuka.

### Ukunqongophala kwe-Bitcoin
Inani lee-bitcoin ezinokuveliswa alinakudlula kwizigidi ezingama-21. Esele isebantwini ngokuba izizigidi ezili-18,7. Rhoqo emva kweminyaka emine (ibloko ezingama-210 000), inani lee-bitcoin eziveliswayo liphungulwa ngesinqingatha. Ngoku, kuveliswa ii-bitcoin eziyi-6.25 rhoqo emva kwemizuzu eli-10, into leyo ethetha ukuba kuveliswa ii-bitcoin ezingama-900 ngosuku, zize zibe ngama-328,500 ngonyaka. Ukususela ngo-2024, kuza kuveliswa ii-bitcoin ezingama-450 kuphela ngosuku, njengokuba kuza kube kuveliswa eziyi-3.125 rhoqo emva kwemizuzu eli-10. Oku kuthetha inani lezikhoyo ngosuku liyehla kwaye nayo iza kunqongophala. Xa inani labantu abayifunayo linyuka nexabiso layo liza kunyuka kakhulu.

Ukususela ngoMeyi 2021, imali emalunga nezigidi ezingama-36 ze-USD (ixabiso lee-bitcoin eziveliswayo ngosuku) kufuneka ingene kunaniselwano olusebenzisa i-Bitcoin yonke imihla ukugcina eli xabiso likhoyo le-USD ezingama-40,000 lizinzile. Xa ixabiso lisihla, kwananiselwana ngee-bitcoin ezimbalwa kunezo zikhoyo ngolo suku, kukwanjalo naxa linyuka.

Imihla yokuphungulwa kwe-bitcoin ngesiqingatha nantsi icaciswe kwesi sicwangciso singenzantsi. La maxabiso ahamba ngolu hlobo phambi kunye nasemva kokuba kuphungulwe ngesiqingatha. Kwesi sicwangciso, i-bitcoin kulindeleke ukuba ibe nexabiso elihle ngoSeptemba 2021, emva koko kulindeleke ukuba liphinde lihle kwakhona. Kodwa ke olu luqikelelo nje olusekelwe kwizinto ezimbalwa ezazenzeke ngaphambili kunye nezi nkcukacha zibonwayo. Oku akuthethi ukuba kunyanzelekile ukuba i-bitcoin iqhube ngolu hlobo.

![Halving price cycles](resources/_Halving-Price-cycles-by-Pladizow.png) [^29]

Ukususela ngethuba ingena ehlabathini i-Bitcoin ngo-2009, zininzi izihlandlo ixabiso layo lisihla kakhulu. Kufuneka uhlale uyilindele ukuba le nto iza kuphinda yenzeke. Umbuzo nje ngowokuba iza kuhla kangakanani na kuba kujongwa kwi-algorathm kuyacaca ukuba isantya elinyuka ngayo ixabiso sibona xa uyibeke phantsi kweliso ixesha elide. 

![Bitcoin price logarithmic scale](resources/_Bitcoin-price-log.png)  [^30]

> Ungakhe ulinge ucinge ukuba uza kuzama ukuhlakanipha ngaphezu kweemarike zezimali, kuyeke ukurhweba ngayo. Yigcine nje isithuba seminyaka emihlanu ubuncinane. 

Xa ixabiso layo lisihla kakhulu, uza kulahlekelwa yimali. Kodwa sekunjalo, ukuba uzinkonyile ii-bitcoin zakho awuthengisi ngazo, awulahlekelwa nto. Nguwe nje kuphela ozicingela ukuba uyalahlekelwa, kuba oku kuxhomekeka nakuhlobo lwemali okanye i-asethi orhweba ngayo ngolo suku. Ungangxami, linda, ungathengisi - ngokubona indlela ekuqhele ukuqhubeka ngayo, ukuba uyayinkonya i-bitcoin yakho awurhwebi ngayo, ayizukwenzeka nto tu.

> Rhweba ngemali elingana nale ulungele ukuphulukana nayo. Ukuba uza kuqweqweda imalana yakho yokugqibela, sukuqalisa.

### Akukho mbuyekezo
_Ukuba uthumele i-bitcoin kwidilesi engeyiyo, awunakuphinda uyifumane. 

Yiqinisekisa idilesi phambi kokuba uthumele i-bitcoin. Awukwazi ukujika xa sele uyenzile intlawulo. Njengemali yesiqhelo, ukuba uthenga ku-intanethi uze uphinde uyibuyisele, luxanduva lwale venkile ubuthenga kuyo ukuba iphinde ikubuyisele i-bitcoin yakho. Noko kunjalo, xa uthe wenza into efana nokubhala idilesi engeyiyo ngempazamo, ifanele ukuba ikhompyutha ikuxelele ukuba wenze impazamo, hayi ukuba ithathe imali yakho, njengoko nedilesi nayo iqinisekiswa kuqala. 

### Akukho zibonelelo zentlalo
_Kwiindawo ezinamazwe afumileyo, imali ekwi-akhawunti yebhanki (eYurophu ide ifikelele kwii-euro ezingama-100,00) ine-inshorensi. Ku-bitcoin ayikho loo nto.

Ewe kunjalo. Ukuba uzigcinele ngokwakho i-bitcoin, ixhomekeke kuwe yonke. Akukho inshorensi. Kodwa kufuneka ukhumbule xa kuthe kwakho ingxaki yokudodobala koqoqosho kwihlabathi jikelele, ezi inshorensi zemali yesiqhelo nazo zingangakwazi ukuhlawula. Ngethuba lombhodamo kuqoqosho lwaseCyprus ngo-2013, ii-akhawunti zebhanki ezazinemali engaphezulu kwe-euro ezingama-100,00 eziyi-47.5%  zathethelwa izimali zazo. Ukuba uzigcinele kuwe i-bitcoin yakho - akukho mntu unokuyithatha.

Ukuba sonke singayiqonda into yokuba siphila kwihlabathi apho abantu abazibhiliyoni ezimbini bengena-akhawunti zebhanki kunye nalapho i-80% yabantu bephila kumazwe alawulwa ngoozwilakhe, singangqina ukuba akukho nto ibaluleke njengohlobo lwemali olungahluzwayo olufana ne-bitcoin, apho inguwe ozigqibelayo ukuba uza kuthini ngemali yakho hayi ibhanki. Apha sithetha ngamazwe apho abantu bengenazibonelelo zentlalo kwaphela, apho i-Bitcoin inokubanika ithemba. 

### Andinamali yaneleyo ndinokuyityala
_Andinayo imali yokuthenga i-bitcoin enye kuba ibiza kakhulu i-bitcoin._

Ayiyongxaki leyo, awunyanzelekanga ukuba wenze njalo. Akukho mali iqingqiweyo unokuthenga ngayo i-bitcoin. I-bitcoin iyakwazi ukuqhekezwa ibe ncinci ngaphantsi nakwisenti. Ungathenga iqhezu le-bitcoin nokuba kungee-USD ezingama-20 okanye ngaphantsi, uqalise ukurhweba ngayo.

Ungahlawulwa nangayo i-bitcoin, kodwa siza kunaba kakhulu ngalo mba kwisahluko 9 "Ukuhlawulwa nge-Bitcoin"

### I-Bitcoin Nayo Iza Kutshona Njengeenkampani Zokuqala Zika-intanethi 
_I-Bitcoin bubuchwepheshe beteknoloji obutsha. Ifana yodwa. Xa siyithelekisa neenkampani zokuqala ezazisebenza ngekhompyutha zeminyaka yoo-1980 okanye amakhasi ka-intanethi, phantse zonke sele zatshona. I-Bitcoin yinkampani yokuqala esebenzisa i-bitcoin, nayo ingatshona._

I-Bitcoin yiyona mali ye-intanethi isetyenziswa kakhulu kwihlabathi ukususela oko yaqalayo ngo-2009. Ndiyavuma, akukho nto ibangela ukuba sithi soze ibhange njengezinye. Inani labantu abasebenzisa i-Bitcoin phambi ko-2017 yayiyi-80%. Oku kwatshintsha ngo-2017-18 ngethuba kukho ukruthakruthwano malunga nendlela ekufuneka ikhule ngayo i-Bitcoin. Olu krutha-kruthwano lazala uqhekeko: kwakho i-Bitcoin (TBC) kunye ne-Bitcoin Cash (BCH). Ngelo ixesha ziye imali zika-intanethi ezifana no-Ethereum zaye zasebenzisa eli thuba nazo zatsho zaziwa. Kuthe kubetha iminyaka emine, yabe i-BCH sele kungekho yayo xa ithelekiswa ne-BTC. I-BTC iqhubeleke ithandwa kakhulu ngabantu abaninzi ababede babe yi-60% kwade kwafika eli xesha apho ithe yehla ngo-40% ngethuba kubhalwa le ncwadi. Ukuqhuba kakuhle kakhulu kwe-Bitcoin kwashukumisa umzi lo nto yabangela ukuba amajelo eendaba angenalwazi lubheke phi abhale ngayo, zaze nezityebi ezithile zasasaza amarhe angoyonyani, loo nto yabangela ukuba iintlobo zemali ezisebenza ngo-intanethi zenziwe izigculelo zezithuko zaze ke azathenjwa ngabantu. 

![Percentage of total market capitalization](resources/_Market-dominance.png) [^31]

Ukuvuka ngokutsha kwe-Bitcoin emva kwela thanda lalikhona ngo-2017 kwabonakalisa ukuba iyakwazi ukuzilwela into leyo eyakhokelela ekubeni usoqoqosho uLyn Alden kunye nomtyali-mali wase-US uMichael Saylor, bakholelwe ukuba i-Bitcoin yiyo inkunzi kwiintlobo zemali ezisebenzisa i-intanethi. Nditsho nokuba kukho ubuxhaka-xhaka obutsha kwiintlobo zemali zika-intanethi into iza kuzenza zizame ukukhuphisane ne-Bitcoin, ingcali zika-bitcoin nazo ziza kuza nobazo ubuxhaka-xhaka obufana nobu.

### I-Bitcoin iTshonile
_Bambalwa abantu abasebenzisa i-Bitcoin. Emva kweminyaka eli-12 i-Bitcoin ikho, bekufanele ukuba sele bebaninzi kakhulu abantu abayisebenzisayo. Ke ngoko i-Bitcoin itshonile._

Njengoko kunganyanzelekanga ukuba unikezele ngeenkcukacha zakho xa usebenzisa i-Bitcoin, ke ngoko akululanga ukulazi inani labantu abayisebenzisayo. Futhi, nenani leedilesi ze-Bitcoin alisiniki zinkcukacha malunga nenani labantu abasebenzisa i-Bitcoin. Umntu omnye anganeedilesi ezinokude zifike kwisigidi, okanye ke ku-bitcoin apho kusetyenziswa indawo enye ukunaniselana, amawaka abantu angasebenzisa idilesi enye.

Loo maziko okutshintsha imali kufuneka aqale aqinisekise iinkcukacha phambi kokuba akuvumele ukuba utshintshe imali yesiqhelo ibe yi-bitcoin. Ezi nkcukacha zilandelayo zibonisa ukuba abantu abazizigidi ezimalunga ne-101 kwihlabathi liphela basebenzisa la maziko. Abantu ababefumana i-bitcoin zabo ngoku yayisafika i-bitcoin, okanye abangasebenzisi la maziko okutshintsha imali bona ababalwa kwaba bangasentla.

![Number of identity-verified crypto asset users in millions](resources/_number-users-2020.png) [^32]

Abantu behlabathi abamalunga ne-1.3% bebene-akhawunti yemali esetyenziswa nge-intanethi ekupheleni kuka-2020, into leyo ethetha inani labantu abasebenzisa ezi ntlobo zemali likhule ngo-190% phakathi kuka-2018 no-2020. Kodwa ke omnye umntu angathi lisephantsi kakhulu eli nani. Nokuba angatsho, kuhlobo lwemali oluze nabantu abangezozinhanha futhi kungekho nankampani okanye amaphulo okuthengisa nokubhengeza i-Bitcoin, ikhule ngesantya esibangele ukuba idume ngokwaneleyo, futhi ibe ngundaba-mlonyeni osetyenziswa ngabantu abamalunga nezigidi ezili-100 kwihlabathi jikelele.

![Respondents who said they used or owned cryptocurrencies 2020](resources/_users_around-world.png) [^33]

Ezi ziphumo zophando olwaqhutywa kumazwe athile ezibonisa ukuba i-32% yabantu baseNigeria sele yakhe yayisebenzisa okanye inayo imali esebenza nge-intanethi. Khumbula ke ukuba abona bantu baninzi eNigeria ngabaneminyaka eli-19 ubudala, xa kuthelekiswa ne-US apho abaninzi beneminyaka engama-30 baze abaseGermany babe ngama-44. Basebatsha, bafuna ukusebenza, banolwazi ngeteknoloji kwaye baluxabisile olu hlobo lwemali lusebenza nge-intanethi, nokuba na luyathanda ukuba nkene-nkene lubangelwa yimali yeliya lizwe i-Naira, enexabiso elihla ngo-25% ngonyaka. 

Ukuba ufuna iinkcukacha ezithe vetshe malunga ne-Bitcoin eNigeria, vula isikhangelisi sakho ungene kweli khasi: anita.link/88, anita.link/66 and anita.link/63

### Umyinge Omiselweyo we-Bitcoin Onokuhlawulwa 
_Iteknoloji yonxibelelwano ka-Bitcoin ikwazi ukwenza iintlawulo ezisixhenxe ngomzuzwana. Esi santya asanelanga xa kubalwa iintlawulo ezenzekayo ngomzuzwana kwihlabathi. Ukuba wonke umntu ebesebenzisa i-Bitcoin, iteknoloji yakho yokwenza iintlawulo ibizakwahlulakala.

I-Lightning Network yaqalisa ukusetyenziswa ukususela ekuqaleni kuka-2018. Le teknoloji ikwinqanaba elingaphezulu kwi-blockchain ka-Bitcoin. I-Lightning Network kulindeleke ukuba ikwazi ukwenza amawaka eentlawulo zemali ezincinci ngomzuzwana omnye kule minyaka izayo kwaye sele ibonakalisile kwiintlawulo ezenziwayo eziwela imida yamazwekazi ukuba iza kuqhuba kakuhle kakhulu. I-blockchain ye-Bitcoin iza kusetyenziswa njengeteknoloji esisiseko yokwenza iintlawulo ezinkulu ngeli thuba iintlawulo eziquka izinto ezincinci ezifana nokuthenga ikofu, umzekelo, zona ziza kwenziwa kusetyenziswa i-Lightning Network. Umntu osebenzisa i-Bitcoin, akukho mfuneko yokuba azi bonke ubucukubhede ngendlela eziza kusebenza ngayo eli cebo. Inkoliso yethu asimazi ukuba u-Netflix ufika kwiiselula zethu okanye i-imeyile ihamba njani kodwa sizisebenzisa yonke imihla nezolo.

### Amaziko okuVelisa i-Bitcoin Adityanisiweyo
Amaziko okuvelisa i-bitcoin asetyenziswa xa kudityaniswa bonke ubuxhaka-xhaka bekhompyutha obusetyenziswa zingcali ezivelisa i-bitcoin ngeenjongo zokunyusa amathuba okuba kufunyanwe ibloko entsha, into eza kubangela kwande ii-bitcoin kunye nomvuzo oyintlawulo yokwenza oko.

Nangona kuyinene ukuba ezi ngcali zingagandana kwindawo enye okanye kwilizwe elithile, njengoko kwakunjalo eChina phambi kokuba urhulumente waphaya onguzwilakhe akuvale ngoJuni 2021 ukuveliswa kwe-Bitcoin, kodwa azinafuthe lingako. Okokuqala, la maqela aba ngamawaka abantu abazisebenzela bodwa bevelisa i-bitcoin. Into yokuba eli qela lizinze eChina ayithethi ukuba umntu ngamnye oyinxalenye yalo kufuneka ese-China. Iingcali zokuvelisa ii-bitcoin zifuna ukuqinisekisa ukuba iqela ezisebenza nalo lenza izinto ngendlela ethobela imigaqo ye-Bitcoin. Xa kuthe kwakho ukungavisisani, amalungu alo avumelekile ukuba atshintshe amaqela. Ngo-2013, iqela elaziwa ngokuba yi-GHash.oi  lakhula labangaphezulu kuka-50% womyinge wobukhulu beqela ngexeshana elifutshane, into eyabangela ukuba amalungu eli qela aphungulane, amanye aya kwamanye amaqela ngeenjongo zokuthintela ingxaki yokuba kubekho iqela elikhulu ngokugqithisileyo. Into yokuba kungatyabuli imali eninzi ukutshintsha amaqela kuyanceda ukubeka amaqela phantsi kweliso futhi kukhuthaze neengcali zokuvelisa i-bitcoin ukuba zikwazi ukuzilawula ngokwazo, ngelokukhusela igama le-bitcoin. [^^33a]

![Global Overview of Bitcoin Mining Regions. Regions With Large Relevant Regions Shown in Teal, Sichuan in Blue and Remaining Minor Regions in Black](resources/_mining-locations.png) [^34]

Uqhekeko olwenzeka ngo-2017 olwazala i-Bitcoin kunye ne-Bitcoin Cash ngumzekelo wesibini obonisa ukuba i-Bitcoin iyakwazi ukuzilawula ngokwayo. Iingcali zokuvelisa i-bitcoin kunye namaziko okuqhuba unaniselwano zazifuna ukwandisa ubukhulu bebloko nganye ye-Bitcoin ukuze ikwazi ukwenza intlawulo ezininzi ibloko inye. Abantu abasebenzisa iikhompyutha ezinaniselana nge-bitcoin kunye nabantu abarhweba nge-bitcoin zange bafune ukutshintsha ubukhulu be-bitcoin ngenxa yokuba besithi i-intanethi yabo ayihambi ngesantya esiphezulu ke ngoko bona oku kuza kubasokolisa. Endaweni yoko baye bacebisa ukuba kusekwe i-Lightning Network ukulungisa le ngxaki. Oku kwakhokelela kumlo ongobukhulu beebloko apho iingcali zokuvelisa i-bitcoin kunye nenkampani ezinkulu bazama ukunyanzelisa ukuba kwenziwe utshintsho kwiteknoloji ye-bitcoin. Oku kwakhokelela kuqhekeko: U-Bitcoin wohluka kubini, kwakho: i-Bitcoin kunye ne-Bitcoin Cash. Emva kwesithuba nje seminyaka emine, sele kwalityalwa nokuba kwakukhe kwakho i-Bitcoin Cash, ngeli thuba i-Bitcoin iyeyona mali ka-intanethi isetyenziswa kakhulu kwihlabathi. Oku kubonisa ukuba iingcali zokuvelisa i-Bitcoin azinamagunya angaphezulu kwawabantu abasebenzisa i-Bitcoin. 

^27]: [Source Charlie Bilello](https://twitter.com/charliebilello/status/1370722188739891202/photo/1)  
[^28]: [Source CoinGecko](https://www.coingecko.com/en/coins/bitcoin/usd), June 7, 2021  
[^29]: [Source Pladizow](https://twitter.com/Pladizow/status/1358545292782497792/photo/1)  
[^30]: [Source CoinGecko](https://www.coingecko.com/en/coins/bitcoin/usd), June 7, 2021  
[^31]: [Source CoinMarketCap](https://coinmarketcap.com/charts/) June 7, 2021  
[^32]: [Source Cambridge Center for Alternative Finance, 3rd Global Cryptoasset Benchmarking Study,^27]: [Source Charlie Bilello](https://twitter.com/charliebilello/status/1370722188739891202/photo/1)  
[^28]: [Source CoinGecko](https://www.coingecko.com/en/coins/bitcoin/usd), June 7, 2021  
[^29]: [Source Pladizow](https://twitter.com/Pladizow/status/1358545292782497792/photo/1)  
[^30]: [Source CoinGecko](https://www.coingecko.com/en/coins/bitcoin/usd), June 7, 2021  
[^31]: [Source CoinMarketCap](https://coinmarketcap.com/charts/) June 7, 2021  
[^32]: [Source Cambridge Center for Alternative Finance, 3rd Global Cryptoasset Benchmarking Study,research/centres/alternative-finance/publications/3rd-global-cryptoasset-benchmarking-study)  
[^33]: [Source Statista](https://www.statista.com/chart/18345/crypto-currency-adoption/)  
[^33a]: [2nd global cryptoasset benchmarking study](https://www.jbs.cam.ac.uk/faculty-research/centres/alternative-finance/publications/2nd-global-cryptoasset-benchmark-study](https://www.jbs.cam.ac.uk/faculty-research/centres/alternative-finance/publications/2nd-global-cryptoasset-benchmark-study/)  
[^34]: [Source CoinShares, Bitcoin Mining, Dec. 2019](https://coinshares.com/de/research/bitcoin-mining-network-december-2019)

