### Igalelo le-Bitcoin kwiNdalo
_I-Bitcoin itya umbane kakhulu, into leyo inegalelo kwingxaki yotshintsha-tshintsho lwemozulu kwaye kungakhathali oko.

![Newsweek article from 2017](resources/_Newsweek-2020-energy.png) [^35]

Lo mfanekiso ungasentla linqaku elivela kwi-Newsweek lakanye ngethuba i-Bitcoin yayiqhuba kakuhle kakhulu ngo-2017-2018. Lisekelwe kwinqaku elibhalwe ngu-Alex de Vries (i-Digiconomist), owayesakuba ngumhlalutyi wedatha eDutch Central Bank. Amaphepha aneengxelo zophando kunye namanqaku amajelo eendaba amakhulu asebenzisa ulwazi olungeyonyani olufana nokuthelekisa unaniselwano olwenziwa nge-Bitcoin kunye nombane osetyenziswa zintlawulo ze-VISA aze abale umonakalo owenziwa kwindalo besebenzisa oku. Ndinoluvo lokuba baninzi abantu abazama ukusasaza ulwazi olungeyonyani ngeenjongo zokunika i-Bitcoin igama elibi.

> "Rhoqo xa i-Bitcoin iqhuba kakuhle, kuthi ndi-i la manqaku angenabunyani amalunga nomonakalo owenziwa yi-Bitcoin kwindalo. Kuyacaca ukuba igalelo le-Bitcoin libalwa xa ixabiso layo lilihle." -**Andreas M Antonopoulos**

Masikhe sicacise. Abagxeki be-Bitcoin bathanda ukugxininisa ukuba i-Bitcoin isebenzisa umbane omninzi kunokuthetha ngezinto eluncedo ngazo. Ewe, liyinene elokuba umsebenzi wokuvelisa i-Bitcoin usebenzisa umbane omninzi. Kuqikelelwa ukuba amaphulo okuvelisa i-Bitcoin kwihlabathi asebenzisa umbane ophakathi kwe-80 ne-118 TWh ngonyaka, mbane lowo ulingana nombane osetyenziswa ngamazwe alingana neNetherlands, umzekelo.

![Country ranking, March 2021](resources/_electricity-consumption-btc.png) [^36]

Ihlabathi liphela liyadlala ngombane. Umthamo wombane osetyenziswa minyaka le zizixhobo zombane zasemakhaya ezingacinywayo e-USA kuphela ungakhanyisa ubuxhaka-xhaka be-Bitcoin isithuba esingangonyaka oneenyanga ezisithoba. Oku kuthetha ukuba umbane okudlalwa ngawo e-USA ongaphezulu ngokuphindwe kabini kosetyenziswa bubuxhaka-xhaka be-Bitcoin. [^37]

Ngaxesha-nye, isibini esithathwini sawo wonke umbane oveliswa e-USA kudlalwa ngawo. Ndiphantse ukuqiniseka ukuba nakumanye amazwe ehlabathi kwenzeka le nto inye. 

![Estimated US Energy Consumption in 2017 - Rejected Energy](resources/_Energy_US_2020.png) [^38]

Qaphela ukuba umbane olahlwayo umalunga ne-62% yombane wonke oveliswayo. Lo mbane ngulo uveliswayo kodwa ulahlwe ungasetyenziswanga. Eyona nto ibuhlungu yeyokuba, ngokuye kuhamba iminyaka nomthamo walo mbane uye unyuka. Ngo-1970 i-Lawrence Livermore National Laboratory yafumanisa ukuba umyinge wombane olahlwayo umalunga ne-48%. [^39]

Ngamanye amazwi, i-Bitcoin itya i-0,54% yombane osetyenziswa lihlabathi liphela.                                    ![The world's total electricity production, consumption and Bitcoin's share, March 2021](resources/_electricity-world-btc.png) [^40]

**Umthamo woMbane oSetyenziswa Kulula Ukuwubala**                                                                 Ukwenza izinto elubala ngabakwa-Bitcoin kwenza ukuba kube lula ukuqikelela umthamo wombane osetyenziswayo xa kuthelekiswa namanye amacandelo, apho ezi nkcukacha zifihlwayo. Ngokujonga nje iindleko zombane zizodwa, singatsho sithi i-Bitcoin ayiwuyisebenzisi (https://medium.com/@danhedl/pow-is-efficient-aa3d442754d3) ngaphezu kweebhanki zesiqhelo kunye nemigodi yegolide yehlabathi.                                                                                 

Imali esetyenziswayo nge-Gigajoule nganye xa kuveliswa i-Bitcoin ingaphantsi ngokuphindwe izihlandlo ezingama-40 kule isetyenziswa zibhanki zesiqhelo ibe ngaphantsi ngokuphindwe kali-10 xa ithelekiswa nesetyenziswa nge-Gigajoule kwimigodi yegolide.

![Comparing energy expenditure across monetary and banking systems](resources/_energy-efficiency-ARK.png) [^41]

**Kutheni i-Bitcoin Isebenzisa uMbane Ongaka** Iinkcukacha zobungqina bomsebenzi owenziweyo zinceda kakhulu ukwenza i-Bitcoin ukuba izimele, ingakhethi cala futhi nokuba ihlale ikwazi ukuzenzela izinto ngokwayo. Iyeyona ndlela ikhuselekileyo ukuthintela ukuhlaselwa kwee-asethi ezixabisa imali engaphezulu kweebhiliyoni ezingama-600 ze-USD ezikubuxhaka-xhaka be-Bitcoin. (Ixabiso le-BTC, ngoJune 2021)

I-Bitcoin iyakwazi ukuqhuba unaniselwano kungekho nozakuzaku kuba ubuxhaka-xhaka bayo beteknoloji bale mihla, obujongene nalo msebenzi kuphela buyabonisa ukuba ikhompyutha yenze umsebenzi obubandakanya imali eninzi.

Iinkcukacha zobungqina bomsebenzi owenziweyo zenza imali ka-intanethi ibe yimali yokwenene. Njengoko ingcali yaseChaincode Labs uHugo Nguyen ecacisa, "Apha kuthi iinkcukacha zobungqina bokuvelisa i-bitcoin zitshintsha umbane ube yibloko. Ngokudibanisa umbane nebloko, lo nto nto yenza i-Bitcoin ibe yimali yokwenyani ethembekileyo." [^42]

Iinkcukacha zobungqina bomsebenzi owenziweyo zizo kuphela ezivumela ukuba i-bitcoin yabiwe ngokulinganayo futhi ikwazi nokuveliswa kwiindawo ezahlukeneyo, ukanti zona ezinye iindlela zokuqalwa kukhutshwe i-bitcoin esisipho okanye kubhengezwe ukuveliswa kwe-bitcoin ezintsha zibangela ukuba iingcali ezisebenza kwiziko lokuvelisa i-bitcoin zixhamle kakhulu kule bitcoin iveliswe kuqala.

**Ingcingane engeyonyani #1: Kutya ii-Kilowatts eziyi-X Ukwenza Intlawulo Enye**                                Asiyondlela yokubala le. Indlela i-bitcoin ewusebenzisa ngayo umbane ayibalwa ngokwenani leentlawulo. Inani leentlawulo ezenzeka kwi-blockchain kunye nenani leentlawulo ezingenzeki kuyo - umzekelo, kwenye iteknoloji ye-bitcoin efana ne-Lightning Network okanye ngokusebenzisa amanye amaziko okutshintsha imali, ezenze iintlawulo ezisisixa - alidibananga kwaphela neendleko zokuvelisa i-bitcoin. I-80-90% yomsebenzi wokuvelisa i-bitcoin uqhutywa lixabiso le-bitcoin, ize inye i-10-20% yona iqhutywe yimirhumo. Xa emaninzi amathuba okuba iingcali ezivelisa i-bitcoin zizenzele ingeniso, nawokuba zivule amaziko amatsha okuvelisa i-bitcoin, kuze kuthi xa ixabiso layo lisihla, ezinye iingcali ziye zinyanzeleke ukuba ziwavale amaziko azo. Ekuhambeni kwethuba, xa sele zonke ezi bitcoin zizigidi ezingama-21 sele zivelisiwe, iingcali ezivelisa ii-bitcoin ziza kutya ngemirhumo kuphela. Xa sele kufike elo xesha umbane osetyenziswa uza kulingana nonaniselwano olwenziwayo. Kodwa oko akunakwenzeka ngoku, i-bitcoin okanye isatoshi yokugqibela iza kuveliswa ngo-2140. Ukuvelisa ii-bitcoin kuqhutywa lukhuphiswano kuhlobo loqoqosho olulawulwa ngoongxowankulu apho ubunzima bokuvelisa ii-bitcoin bubalwa ngokwengeniso ubani anokuyenza. Akunanto yokwenza nokuba kwenziwe iintlawulo ezingaphi. Umsebenzi wokuvelisa i-bitcoin uyinxalenye yokuyikhusela. Inxulumene nobuxhaka-xhaka ebusebenzisayo ukuyikhusela, ke ngoko xa kusitya umbane omninzi ukuyivelisa lo nto ithetha ukuba ikhuseleke kakhulu kwaye xa ixabiso le-bitcoin linyuka  nemali ebekelwe ukuyikhusela nayo iyenyuka. Ke ngoko ukusetyenziswa kwayo kunye nokunyuka kwenani labantu abayisebenzisayoi kwenza ukuba neengcali zokuyivelisa zizenzele imali ngokuthi ziqinise ukhuseleko ngolo hlobo zisebenzise umbane omninzi.

**Ingcingane engeyonyani 2:  Ukudibanisa izinto ezingadibaniyo (I-Linear Extrapolation)**                      Ingcingane yesibini engeyonyani kukudibanisa izinto ezingadibaniyo ngokuthi, ukuba intlawulo enye namhlanje itya ii-kilowatts zombane eziyi-X sibe emhlabeni sinabantu abazizigidi ezisixhenxe nesiqingatha umntu omnye kubo eza kufuna ukwenza intlawulo enye ngosuku, ke ngoko umthamo wombane uza kutyiwa yi-bitcoin uza kube zi-kilowatts eziyi-Y kule minyaka izayo. Akuyonyani oku. I-Bitcoin ayinakubalwa ngokwenani lentlawulo nganye ngenxa yomthamo omkhulu weentlawulo ezenziwa yi-blockchain. Ukunqanda ingxaki yokusebenziseka ngokungahlakaniphakanga kwe-blockchain, kusetyenziswa enye iteknoloji yokuqhuba iintlawulo efana ne-Lightning Network okanye enye efana ne-Liquid, ezona ezikwazi ukwenza amawaka eentlawulo zingakhange zitye omnye umbane. Iye iphuculwa ngoku iteknoloji esetyenziselwa ukuvelisa i-bitcoin. Iteknoloji esetyenziswa zingcali zokuvelisa i-bitcoin ayisasebenzisi mbane mninzi ngoku xa kuthelekiswa kunangaphambili. Ukongeza, iingcali ze-Bitcoin ziya ziyiphucula ikhowudi, ngolo hlobo ziphungula umthamo wedatha esetyenziswa zintlawulo ukwenzela ukuba kubelula ukwenza iintlawulo kwibloko enye. 

**Ingcingane engeyonyani 3: Ukuthelekisa i-VISA ne-Bitcoin**                                                                      Intlawulo ye-Bitcoin eyenziwa kwi-blockchain ayinakuthelekiswa nentlawulo eyenziwa nge-VISA. Azifani. Kwezi ntlobo zebhanki zesiqhelo kukho abantu abaninzi ababandakanyekayo xa kusenziwa intlawulo, into leyo ethetha ukuba azifani ngokokhuseleko nangendlela yokuqukumbela intlawulo. Masithathe inkqubo yase-US umzekelo, efana nezininzi ezisetyenziswa kwihlabathi. Inqanaba lokuqala layo yi-Fedwire, CHIPS kunye noSWIFT, ngelithuba zona iintlawulo ze-debit card ne-credit card zinamanqanaba amabini okanye amathathu phezu koonozakuzaku abaninzi. Inqanaba lokuqala lokwenza intlawulo le-Bitcoin lingafaniswa ne-Fedwire, CHIPS kunye ne-SWIFT. Leli nqanaba lesibini kuphela lona elenza iintlawulo ezikhawulezayo zemali ezincincii ku-Lightning Network ezinayo indawana efanayo ne-VISA.

![False comparison between a bitcoin transaction and VISA](resources/_VISA-BTC-comparison.png) [^43]

Masikhe sijonge umthamo oqhelekileyo weentlawulo ezenziwa kwi-VISA naku-Bitcoin.

![Average value of a single credit card transaction worldwide in 2012, USD](resources/_average-VISA-transaction.png) [^44]

![Average value of a single Bitcoin transaction](resources/_average-transaction-value-bitcoin.png) [^45]

Umyinge oqhelekileyo wentlawulo ye-bitcoin wawuyi-258,766 USD ngomhla wama-21 Apreli 2021, ngelithuba intlawulo ye-VISA yona yayiyi-91 USD ngo-2012. Umthamo weentlawulo ze-Bitcoin ungaphezulu kakhulu koweentlawulo ezenziwa nge-credit card. Masikhe sithi ke ngoku i-Bitcoin isetyenziswa ngabantu abaninzi, ukuba oku kungenzeka ingenza izigidi zeentlawulo ngosuku ezilingana nezi zenziwa kwi-Fedwire ngemali encinci kakhulu xa kuthelekiswa nale itsalwa zibhanki ngentlawulo.

Ixabiso eliqhelekileyo lentlawulo enye eyenziwa yi-Fedwire yayizizigidi eziyi-4.5 USD ngoFebruwari 2021. [^46]

![Settlement of banking versus Bitcoin](resources/_settlement-compared.png) [^^47

I-Bitcoin yenza iintlawulo rhoqo ngemizuzu eli-10, imini nobusuku, yonke imihla. Thelekisa oku neentlawulo ezenziwa yi-ACH zona ezinokuthatha isithuba esilingana neminyaka emibini ukwenziwa. [^48] Ungalibali: Iintlawulo ezenziwa nge-Bitcoin ne-Lightning Network azifuni maphepha-mvume okanye ukuba uxhomekeke ekuthembeni omnye umntu, ngelithuba iintlawulo ezenziwa zibhanki zesiqhelo zona zifuna oonozakuzaku abazakuthintela ubuqhetseba nezinye iintlawulo ezitsalwayo.

**Ingcingane engoyonyani 4: Ukulinganisa Ukusetyenziswa Kombane noNgcoliseko**                Abantu bathi "yonke intlawulo yenza ungcoliseko" okanye "liyenyuka izinga eyenza ngayo ungcoliseko i-bitcoin" okanye "i-bitcoin yenza ungcoliseko ngenxa yomthamo wombane ewusebenzisayo" - zonke ezi zinto aziyonyani. Akukho ukunxibelelana phakathi kwesantya sokusetyenziswa kombane kunye nongcoliseko kuba oku kuxhomekeka kuhlobo lombane osetyenziswayo. Ukuba bavelisa umbane ngamalahle, lo nto yenza ungcoliseko futhi yonakalisa nendalo. Ukuba uvelisa umbane ngamanzi wamadama amakhulu okanye ngamaphiko omoya okanye amacangca esola umzekelo, awenzi ngcoliseko. Okuyinene kukuba unceda amashishini akweli candelo ngokuthenga kuwo ngolo hlobo nawo azenzele ingeniso eza kuwenza avelise kakhulu umbane wesola, wamaphiko omoya, o-geothermal, ukuyeka ukusebenzisa igesi kunye nezinye iintlobo zombane ngokusebenzisa imali efunyanwa kwimisebenzi yokuvelisa i-bitcoin xa kuphehla lombane. 

Iingcali ezivelisa i-bitcoin zisebenzela ingeniso, ke ngoko ziyawuthanda umbane ongabizi kakhulu, umbane ohlaziyekayo, ukutsho oko. Amalahle ne-oli zibiza kakhulu kunombane oveliswa kumadama amanzi, we-geothermal, iigesi, womoya kunye nowesola. Ungayilibali nenyukliya, nayo eluhlobo lombane onganebungozi kwindalo. 

Akukho mathandabuzo ukuba iingcali ezivelisa i-Bitcoin zisebenzisa umbane olahlwayo. Bendikhe ndanodliwano-ndlebe no-[Sébastien Gouspillou](https://anita.link/103) kunye no-[Philippe Bekhazi](https://anita.link/101) ingcali ezimbini ezivelisa i-Bitcoin ezisebenzisa umbane oveliswa ngamanzi, abazingqinileyo ezi zinto zithethwa ngasentla. 

**Iintlobo Ezahlukeneyo Zombane Eziveliswayo** Iingcali zokuvelisa i-bitcoin zithe saa kwiindawo yonke kwihlabathi. Nangona kulula ukuwubala umbane osetyenziswayo, kunzima ukwazi iintlobo zombane ezisetyenziswayo kuba kaloku iingcali ezininzi ezivelisa i-bitcoin ngabantu abazisebenzela bucala futhi ezingaziwayo iinkcukacha zabo. Ke ngoko, uphando olungomthamo wombane osetyenziswayo kwimisebenzi yokuvelisa i-bitcoin luqikelela ukuba umbane ohlaziyekayo osetyenziswayo uphakathi kwe-39% (Cambridge Center, CBECI.org) ne-73%  kwiPhepha eliNika iNgcaciso nge-CoinShares Mining elinoluvo lokuba: 

"Sisebenzisa uqikelelo olujonge iindawo ezivelisa i-bitcoin kwihlabathi kunye neengingqi ezisebenzisa umbane ohlaziyekayo singatsho sithi imisebenzi yokuveliswa kwe-Bitcoin isebenzisa umbane ohlaziyekayo ikakhulu. Uqikelelo esinalo luthi i-73% yombane osetyenziswa kwicandelo lokuvelisa i-bitcoin ngumbane ohlaziyekayo, umyinge lowo ungaphezulu ngokuphindwe kane kwipesenti yehlabathi. Liloke, iziphumo zophando lwethu ziyaluxhasa uluvo lwethu lokuba icandelo lokuvelisa i-Bitcoin lithathwa njengelilicandelo lokuncamela elithenga umbane ke ngoko lithanda ukusebenzisa kakhulu umbane ohlaziyekayo wona olu hlobo lombane ongasetyenziswa kakhulu xa kuthelekiswa nezinye iintlobo.

Umbuzo ayingowokuba ungakanani umbane ofunekayo, koko umalunga nendlela oveliswa ngayo umbane. Ingakanani i-CO2 eveliswayo? Ukuba silihlabathi siyavumelana ukuba asifuni ukusebenzisa umbane ongcolisayo, kufuneka sibe nemithetho eza kulawula ukuveliswa kombane singakuvumi ukusetyenziswa kweenkqubo eziza kungcolisa. Ilinge elifana nelokulawula indlela oveliswa ngayo umbane hayi osetyenziswa ngayo kwicandelo elithile elinegalelo kuqoqosho, candelo kule meko iyi-Bitcoin.

I-Bitcoin isebenzisa umbane ohlaziyekayo ikakhulu kunombane ovela kwiziko lombane laseChina nelase-USA kunye nawehlabathi.  ![Electricity Mix, Bitcoin vs. China vs. USA vs. The World, 2020](resources/_Bitcoin-electricity-sources.jpg) [^50]

**Isisi esingcolisa Indalo**                                           Ezinye iingxelo zophando zizama ukubala isisi esingcolisayo esigalelwa kwindalo  kunye namathuba okuqhuba kwe-bitcoin isebenza ngokusebenzisa uqikelelo lenani labantu abazakufuna i-bitcoin, zisebenzisa ulwazi olungeyonyani. Enye ingxelo yophando, umzekelo, ithi: "umthamo wombane osetyenziswa yi-blockchain ye-Bitcoin eChina kulindeleke ukuba unyuke ngo-2024 uye kwi-296.50 Twh oko kugalele isisi esingcolisa indalo ezizi-metric ton ezizizigidi eziyi-130.50."[^51]

> "Kuyaxhalisa ukubona iingcali zisithi umthamo wesisi esingcolisa indalo esiza kukhutshwa yi-Bitcoin kule minyaka uza kunyuka kakhulu phofu yona into eyenzekayo ngokwenyani ibonisa ukuba oku akuyonyani." utsho u-**Nic Carter**[52]

Ngokwenqaku lika-[work of Hass McCook](https://bitcoinmagazine.com/business/bitcoin-vs-financial-sector-energy-use) i-Bitcoin ivelisa isisi esingcolisa indalo esingeyiyo ne-2% yesi siveliswa licandelo lokwenziwa kwezixhobo zeemfazwe kwaye asiyiyo ne-5% yesi sikhutshwa licandelo lesiqhelo lezimali. Igesi engcolisa indalo eveliswa lihlabathi ilingana nekharbon diokside ezitoni ezizigidi ezingama-50,000. I-Bitcoin ivelisa i-0.11% yoko. 

![Annual Greenhouse Gas Emissions, Hass McCook, June 2021](resources/_annual-GHG-emissions2021.png.png) [^53]

*Ingcingane engeyonyani yokugqibela: I-Bitcoin ayiloncedo, Ke Ngoko Nawuphi Na Umbane Osetyenziswa yi-Bitcoin Yinkcitho**

Ukuba unoluvo lokuba i-Bitcoin ayiloncedo, leyo yindlela obona ngayo wena buqu. Ungangayiboni ibalulekile i-Bitcoin kuwe kodwa kwabanye abantu ibubomi. Ukuba luluvo lwakho eli, kufuneka uvume ukuba zininzi nezinye izinto ezitya umbane ezingeloncedo ntweni okanye ezenza nomonakalo omkhulu, kodwa zona azigxekwa ngolu hlobo.

Singakhanyisa izigidi ngezigidi zezibane zokubhiyozela iKrisimesi, into leyo inokuthathwa njengezigidi zabanye abantu abanezinye iinkolelo ngokuba yinkcitha-xesha yokudukudelisa. Elona candelo litya kakhulu umbane e-US ngaphandle kwala asetyenziswa ngabantu, liSebe lezoKhuselo. Urhulumente wase-United States usebenzisa umbane omninzi kakhulu futhi lona lelona lingcolisa kakhulu kweliya lizwe, phofu, ngokweembono zabanye, kungekho sizathu sibambekayo sokwenza oko ngaphandle kokufuna ukugonyamela amanye amazwe.  

![US military emits more CO2 than many nations](resources/_military-co2.png) [^54]

Oku kusibuyisela kwesa sahluko simalunga ne-Petrodollar, unxulumano phakathi kwedola yase-US kunye ne-OPEC, into leyo yenza i-USA ibe ngumakhonya kwihlabathi kwaye eli wonga ilifumana ngokusebenzisa umkhosi wase-US kunye neemfazwe ezenzeka kumbindi weGulf.

Ingaba kuluncedo ukuba nomkhosi omkhulu kangaka? Phambi kokuba uthi masiyeke ukuthelekisa  izinto ezimbini ezingafaniyo uze ulwele ukuba kuphungulwe izixhobo zeemfazwe kwakunye nokusetyenziswa kwe-bitcoin, sukulibala ukuba ikhona enye into esiyilibalayo. Icandelo lezixhobo zeemfazwe kwihlabathi jikelele lisebenzisa imali eyenziwe ngetyala lale mali yesiqhelo, tyala elo libhatalwa ngokuthi kunyuswe amaxabiso, anyuswa kukuba iibhanki ezingovimba ziprinte imali, oko zizenzela ngokwazo, ethi lo mali ekugqibeleni kufuneke ibhatalwe ndim nawe, thina bahlawuli berhafu. I-Bitcoin ayizikunceda nje ukuba kubekho uqoqosho oluvulelekileyo, koko iza kunqanda oorhulumente ukuba baprinte imali engaphaya kwemfuneko besebebenzisa icebo lokunyusa amaxabiso njengendlela efihlakeleyo yokutsala irhafu ebantwini eza kusetyenziselwa ukubhatala icandelo lokuveliswa kwezixhobo zemfazwe, lona elingcolisa indalo futhi lisenza umonakalo ongaphezulu ngokugqithisileyo. I-Bitcoin ayizikuthatha nje indawo yezinye izinto ezenza imali, iza kwenza nokuba lilawuleke icandelo lokuveliswa kwezixhobo zemfazwe elingcolisa indalo kwaye nelisebenzisa umbane kakhulu ukuze libulale abantu. Ngokolwam uluvo, ezi zinto ziyafana. U-Andreas M. Antonopoulos nam, thina siyavumelana ngalo mba.

**Isiqukumbelo: Izinto Eziluncedo nge-Bitcoin**

Ndikhe ndancokola nomntu owonyulwa yi-Bitcoin endlaleni eVenezuela phakathi ko-2016 no-2019. I-Bitcoin ikhupha abantu endlaleni. Ingaba ikhona enye into eluncedo ngolo hlobo?

I-Bitcoin ayikwazi ukuhluzwa mntu, ayinakusetyenziswa ngobuqhophololo, kwaye inceda iibhiliyoni zabantu kwihlabathi ukuba bakwazi ukusebenzisa iindlela zokulawula imali, ingajonganga bala, sini, kufuma kwepokotho, nomgangatho wakhe. Ukongeza, yiyo kuphela eqinisekisa ukuba iinkcukacha zakho ngezimali zakho zihlala zilihlebo, okanye ke ukugcina zingaziwa iinkcukacha zakho buqu, kwixesha apho abantu iinkcukacha zabo zibekwa phantsi kweliso ku-intanethi.

Ubuxhaka-xhaka bothungelwano be-bitcoin bunee-asethi zabantu abamalunga nezigidi ezili-100 emhlabeni, ezixabisa imali engaphezulu kwibhiliyoni ezingama-600 ze-USD (Juni 2021) kungekho myinge umiselweyo omawungagqithwa kwaye ikwenza oku ingasebenzisi ubunganga bomkhosi okanye ukrutha-kruthwano ngeentlobo zemali.

Nasi isiphelo, ngokoluvo lwe-ARK Invest: Sikholelwa ukuba ifuthe lemisebenzi yokuvelisa i-bitcoin kwindalo lincinci kakhulu, kuneli abanye bathi lilo. Kwiintlobo zombane osetyenziswayo kwimisebenzi yokuvelisa i-bitcoin umbane ohlaziyekayo, ikakhulu lo uveliswa ngamanzi nguwona usetyenziswa kakhulu. Njengokuba ilungu leCastle Island Ventures, u-Nic Carter naye esitsho kumalinge abo okukhangela owona mbane ufikeleleka kakhulu, iingcali ezivelisa i-bitcoin ziyathontelana ukuya kwiindawo ezisebenzisa umbane ohlaziyekayo, ngolo hlobo zisebenzisa umbane ubusemngciphekweni wokulahlwa kuba  zifaniswa nabathengi bombane bokuncamela abathenga umbane oveliswa ngexabiso elingaphantsi kweli kuveliswa ngalo zinkampani zokuvelisa umbane ezininzi, nokuba lo nkampani iphi na. Kangangokuba ngokunxulumene nemozulu, i-bitcoin ingathathwa ngokuba iluncedo kakhulu."[^55]

[^35]: [Source Newsweek, 12/11/2017](https://www.newsweek.com/bitcoin-mining-track-consume-worlds-energy-2020-744036)  
[^36]: [Source Cambridge Center for Alternative Finance, March 2021](https://cbeci.org/cbeci/comparisons/)  
[^37]: [Cambridge Center for Alternative Finance](https://cbeci.org/cbeci/comparisons/)  
[^38]: [Source Energy Flow Chart, Lawrence Livermore National Laboratory](https://flowcharts.llnl.gov/)  
[^39]: [Conner Brown, Bitcoin: a bold american future](https://journal.bitcoinreserve.com/bitcoin-a-bold-american-future/)  
[^40]: [Cambridge Center for Alternative Finance, March 2021](https://cbeci.org/cbeci/comparisons/)  
[^41]: [Source, ARK Invest, Bitcoin myths](https://ark-invest.com/articles/analyst-research/bitcoin-myths/)  
[^42]: [ARK Invest Bitcoin myths](https://ark-invest.com/articles/analyst-research/bitcoin-myths/)  
[^43]: [Source Statista](https://www.statista.com/statistics/881541/bitcoin-energy-consumption-transaction-comparison-visa/)  
[^44]: [Source Statista](https://www.statista.com/statistics/279308/average-credit-card-transaction-value-worldwide/)  
[^45]: [Source BitInfoCharts](https://bitinfocharts.com/comparison/bitcoin-transactionvalue.html#1y)  
[^46]: [Source The Federal Reserve Services](https://frbservices.org/resources/financial-services/wires/volume-value-stats/monthly-stats.html)  
[^47]: Anita Posch  
[^48]: [Caitlin Long](https://twitter.com/CaitlinLong\_/status/1384925713648734212?s=20)  
[^49]:[CoinShares, Bitcoin Mining Whitepaper 2019](https://coinshares.com/research/bitcoin-mining-network-december-2019)  
[^50]: [Source: Hass McCook](https://bitcoinmagazine.com/business/what-elon-musk-gets-wrong-about-bitcoin)  
[^51]: [Nature communications](https://www.nature.com/articles/s41467-021-22256-3)  
[^52]: [Nic Carter, On Bitcoin, the Gray Lady Embraces Climate Lysenkoism](https://medium.com/@nic__carter/on-bitcoin-the-gray-lady-embraces-climate-lysenkoism-a2d31e465ec0)  
[^53]: [Source Annual Greenhouse Gas Emissions, Hass McCook, June 2021](https://bitcoinmagazine.com/culture/bitcoin-vs-world-military-emissions)  
[^54]: [Source Statista](https://www.statista.com/chart/18359/estimated-military-carbon-dioxide-emissions/)  
[^55]: [ARK Invest Bitcoin myths](https://ark-invest.com/articles/analyst-research/bitcoin-myths/)

