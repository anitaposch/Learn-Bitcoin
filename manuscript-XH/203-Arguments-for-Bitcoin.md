## Izimvo ezixhasa i-Bitcoin
> I-Bitcoin yinkqubo elula ukungena nokuphinda uphume kuyo. Uzikhethela ngokwakho ukuba uyayifuna. Uyazikhethela ii-apps oza kuzisebenzisa. Uyazikhethela ngokwakho abantu ofuna ukunxibelelana nabo. Uzikhethela ngokwakho imigaqo oza kuyilandela. Yiyo lo nto i-Bitcoin iza kuhlalwa ithandwa. Ibaphathela izinto zale mihla abantu, ezi kanye bazilangazelelayo."- **Andreas M. Antonopoulos**

### Ukutshintsha indlela yokwenza izinto
Ndingumntu osele eqhele iikhompyutha kodwa ozalwe phambi kokuba zixhaphake. Ndisakhumbula ukukhula kwethu singena-intanethi, nditsho ne-VCR le imbala. Sasinesitishi se-TV esinye e-Austria. Abazali bafumana ifouni yomnxeba ngethuba ndineminyaka eli-12. Ndathi xa ndina-14, ndaqala ukusebenzisa ikhompyutha okokuqala, ndaze ngo-1997 ndazifakelela i-intanethi kunye ne-imeyile ekhaya, okokuqala. Ngalo nyaka kwakukho iiwebhusayithi ezisigidi esinye kuphela kwihlabathi, u-Google kunye no-Amazon babengekanabeli kwamanye amazwe ehlabathi.  

Abantu babesithi i-intanethi yinto nje edlulayo. Ngo-1995, isazi-nkwenkwezi sase-US nesikwangumbhali, uClifford Stoll wabhala inqaku kwi-Newsweek elalinesihlobo esithi: "The Internet? Bah!"

> "Kukho namashishini asebenza  nge-intanethi. Izinto ezizifunayo sizibuka ku-intanethi, size sizithenge ngoko nangoko ngokucofa nje iqhosha. Amatikiti eenqwelo-moya, amadinga, izicelo zokwaphulelwa ixabiso, ndibala ntoni na, zonke zenziwa ngokusebenzisa i-intanethi. Iivenkile ezizindonga ezizizakhiwo ziza kuphelelwa. Ke ngoku kutheni ezi venkile zikufutshane nam umthamo eziwuthengisa ngemini enye ulingana nomthamo weempahla ezithengiswa nge-intanethi ngenyanga? Nokuba bekukho indlela ethembekileyo yokuthumela imali nge-intanethi -  engekhoyo -  i-intanethi ilibala into enye ebalulekileyo kwinkqubo yobukhapitali: iingcali zokuthengisa." - **Clifford Stoll**[^56]

Masize ku-2019 apho u-Amazon ayinxalenye yeenkampani ezili-10 ezizezona zinkulu ehlabathini,  apho u-Google no-YouTube bezezona nkampani zinkulu zika-intanethi nalapho kukho iiwebhusayithi ezisebenzayo ezizibhiliyoni eziyi-1.8. Ndaqala ukudibana ne-Bitcoin kunye nee-blockchains ngo-Apreli 2017 ngethuba ndisiva uShermin Voshmgir esenza intetho. Ndathatheka ngoko nangoko. Sele kuyiminyaka engama-29 ndatshintsha ikhondo ndisuka ekubeni yingcali yocwangciso lweedolophu ndaba ngusomashishini ka-intanethi, ndayibona nje zisuka ukuba i-Bitcoin iza kulishukumisa ihlabathi jikele njenge-intanethi ukufika kwayo ngo-1997.

Ukuzalwa kwe-Bitcoin kwaba sisiqalo esitsha seteknoloji entsha eyongeza ku-intanethi yena esimsebenzisela iindaba nonxibelelwano. Imali ka-intanethi, iyakuvumela ukuba wenze unaniselwano naye nabani na ehlabathini. Unxibelelwano oluqhutywa nge-intanethi lwenze utshintsho olukhulu kwihlabathi kule minyaka mininzi idlulileyo. Ucinga ukuba ukukwazi ukunaniselana kungekho miqobo kuza kwenza lutshintsho luni? I-Bitcoin nezinye iintlobo zemali ezivulelekileyo njengayo ziza butshintsha indlela obuqhutywa ngayo ubudlelwano phakathi kwamazwe njengoko kulula ukwenza unaniselwano ngeemali ezinkulu ngokukhawuleza, kungakhange kucelwe mvume okanye kubandakanywe la macandelo ezimali aqhelekileyo.

I-Bitcoin yiteknoloji entsha. Xa sithelekisa indlela ekhula ngayo nale yayikhula ngayo i-intanethi, sikwela nqanaba u-intanethi wayekulo ngo-1997.

### Ukuncedisa Kutshintsho Lwezentlalo
Abantu kumazwe atyebileyo anolawulo oluvuthiweyo abayithatheli ntweni i-Bitcoin bathi yinto nje yabarhwebi ngezabelo futhi iza kuphazamisa nolawulo emazweni azimeleyo. Futhi abanye bathi indlela etya ngawo umbane iza kubeka emngciphekweni indalo. Abanye bathi mayivalwe. Kufuneka silindele ukuba liza kunyuka inani labo benza ezi zigxeko kule minyaka izayo. 

Abantu behlabathi bebonke bazibhiliyoni eziyi-7.8. Ngabayi-8.4% kuphela abaphila kumazwe alawulwa ngedemokrasi, i-41% ihlala kumazwe anedemokrasi engaqinanga, i-15% yona iphila kumazwe asebenzisa iinkqubo ezahlukeneyo zolawulo, ize i-35,6% yona ibe ngabemi bamazwe alawulwa ngoozwilakhe. 

Abantu behlabathi abangaphezulu kwe-50% baphila kumazwe angalawulwa yidemokrasi ekhululekileyo nenobulungisa! Abantu abayibhiliyoni eyi-1.7 abanazo ii-akhawunti zebhanki kwaye soze babe nazo. I-Bitcoin yenzelwe kanye aba bantu. [^57]

Ngabantu abase-Afrika nase-South America abaza kuthatha kakhulu i-Bitcoin. Ezona zinto ziphambili iza kusetyenziselwa zona zezi:

**Ukulwa ukuhla kwamaxabiso**                                       Le theyibhile ikhutshwe yiNgxowa-mali yeziMali yeHlabathi ibonakalisa utshintsho ngonyaka kumaxabiso eempahla neenkonzo ebalwa ngepesenti. ![Inflation rate, average consumer prices, annual change in %](resources/_inflation-2021.png) [^58]

* EVenezuela amaxabiso enyuka ngo-5,500%. Indlela abasokola ngayo abantu ingaphaya kwengqondo.
* ESudan amaxabiso enyuka ngo-200% ngo-2021 nje yedwa. 
* EZimbabwe amaxabiso enyuka ngo-100% ukususela ngo-2020 ukuya kutsho ku-2021.
* I-IMF ayinazo nkcukacha ezichaza imeko yase-Argentina, kodwa ndaxelelwa liqabane lam endiqhuba nalo iindibano zodliwano-ndlebe, eliyinzalelwane yase-Argentina, uFranco Amati, ukuba izinga lokunyuka kwamaxabiso ngonyaka yayingu-50%.
* ENigeria amaxabiso enyuka ngo-16% ngo-2020.
* ETurkey amaxabiso enyuka ngo-13,6% ngo-2020.

Ukusuka ngoMeyi 2020 ukuya ku-Apreli 2021 umthamo worhwebo oluqhutywa nge-bitcoin eNigeria wenyuka ngo-40% usuka kwimali ezizigidi ezingama-287 zeedola waya kutsho kwizigidi ezingama-399 zeedola. Uphando olwaluqhutywe ngo-2020 lubonakalisa ukuba i-32% yabemi baseNigeria ekwakuqhutywe udliwano-ndlebe nabo sele bekhe bayisebenzisa okanye banayo imali ye-intanethi. Ngaxeshanye, kumazwe atyebileyo afana neGermany kunye ne-USA, yi-5-6% kuphela abantu abasebenzisa okanye abanayo imali ye-intanethi. 

![Trading volume on P2P Bitcoin exchanges in Sub-Saharan countries from May 2020 to April 2021](resources/_Nigeria-trading-volume-BTC.png) [^59]

Ngenxa yala mazinga okunyuka kwamaxabiso, abantu bayazi ngoku ukuba kufuneka ubutyebi babo babugcine kwizimali ezinzileyo ezifana ne-USD, bangayisebenzisa futhi ne-Bitcoin. Ukuba uchaza umahluko phakathi kwe-Bitcoin nezinye iintlobo zemali ezisetyenziswa kula mazwe, wonke umntu ukuqonda ngoko nangoko ukuba kutheni i-Bitcoin inokubanceda. 

**ImiThetho eLawulo uTshintsho-mali Yangaphandle**

Amazwe anoqoqosho olungazinzanga kunye nolawulo nedemokrasi eqhwalelayo asebenzisa imithetho elawula utshintsho-mali yangaphandle ukwenza lulawuleke urhwebo lwezimali zala mazwe nezinye izimali zangaphandle. Njengokuba iinkokeli ezingoozwilakhe zifuna ukuphungula amathuba okuba abantu babe nesibindi sokubavukela, basebenzisa imithetho efana nale ilandelayo:

* Ngokwemithetho yezimali yase-Argentina akuvumelekanga ukuba igqithe kwi-$200 ngenyanga i-USD etshintshwa nge-Argentine Pesos.
* Lo mthetho ufana kanye nale ingqwabalala esetyenziswa eZimbabwe. Ukuba uneshishini kwaye ufuna ukuthenga iimpahla kumazwe angaphandle, kufuneka ucele imvume kwiBhanki enguVimba yokuthumela i-USA kwilizwe langaphandle. "Masithi ndisebenza kwishishini lombane wesola kwaye ndifuna ukuthenga amacangci esola angama-20 ukuze ndiwathengise. Ndineentsuku ezingama-30 zokuba ndisebenzisa imali. IBhanki enguVimba ingathatha ixesha elide phambi kokuba indinike amaphepha-mvume yokuba ndiyothenga ndize ndithengise. Sesinye sezizathu esi esibangela ukuba i-USD ezingamaphepha ibaluleke kangaka eZimbabwe", ingcali esisebenzisana nayo yaseZimbabwe yatsho kudliwano-ndlebe lwethu ngoMatshi 2020.

**IBhanki Zivalile Okanye Azisebenzi**

* Amashishini aseZimbabwe avumelekile ukuba ananiselane odwa nge-USD.  Ishishini kufuneka lizisebenzsa iidola zase-US zingaphelanga iintsuku ezingama-30, okanye loo mali iye itshintshwe yenziwe i-RTGS kutsalwe imirhumo yeebhanki. I-RTGS ligama ledola yaseZimbabwe, ebonisa izinga elihle ngayo kakhulu ixabiso. 
* Xa uthenga imali yangaphandle kwibhanki yase-Argentina kusetyenziswa izinga elisesikweni lotshintshiselwano lebhanki (elizuzisa ibhanki limbethe yena umntu lo utshintshisayo), kuze kutsalwe irhafu eyi-65%.
* Ukusebenzisa iibhanki kunobucukubhede obuninzi nakumazwe aseNtshona, kodwa buninzi kakhulu kula amazwe.

**Iintlawulo**

* Ukuba ufumana imali evela kumazwe angaphandle usebenzisa ezi bhanki zesiqhelo iyatshintshwa ibe yi-pesos yase-Argentina kusetyenzisa izinga leebhanki elisesikweni lotshintshiselwano. Oku kuthetha ukuba uza kutsalelwa i-30%. 
* Ngo-2020 imali emalunga ne-1 billion USD sele ithunyelwe iZimbabwe. Abantu abangaphezulu kwisinye esithathwini baseZimbabwe baxhomekeke kwimali abayithunyelelwa zizihlobo zabo ezikumazwe angaphandle. Abantu baseZimbabwe abaninzi bahlala eMzantsi Afrika, kwimali abayithumelayo eZimbabwe   ephakathi kwe-20% ne-30% itsalwa zibhanki kunye netlawulo yokutshintsha imali yangaphandle. [^60]

**Imiqobo ethintela oomama**                                 Abantu ababhinqileyo abangaphezulu kwebhiliyoni kwihlabathi abakwazi ukuzivulela ii-akhawunti yebhanki. Yimithetho eyahlukeneyo yamazwe amaninzi ehlabathi ethintela abantu ababhinqileyo abaninzi ukuba ukuba bathathe inxaxheba ngokugcweleyo kwicandelo lezimali. Futhi kumazwe athile, oomama abavumelekanga ukuba babe zindlamafa kwaye kufuneka baqale bafumane imvume kubayeni babo phambi kokuba bakwazi ukuqeshwa emisebenzini, bavule i-akhawunti yebhanki, babhalise ishishini okanye batyikitye isivumelwano; abantu ababhinqileyo abaninzi abavumelekanga ukuba balandele amanye amakhondo. Akululanga ebantwini abangoomama abaninzi ukwenza ikhadi le-ID ngenxa yemithetho ekhoyo okanye ubucukubhede obufunwayo abenganabo, kwaye eli khadi le-ID liyafuneka ukuze umntu akwazi ukusebenzisa iinkonzo zamaziko ezimali.

Enye into engumqobo koomama ebathintela ukuba bangazixhamli zonke iinkonzo zezimali kukuba kufuneka bahambe imigama emide, amathuba okukhuthuzwa xa besezibhankini, kunye nokungaqinisekiswa ukuba iinkcukacha ziza kuhlala ziyimfihlo ukuze bakwazi ukukhusela imali yabo eselugcinweni.

Amashishini asakhasayo angaphezulu kwe-80% kummandla we-Pacific oomama akwiimarike zeentengiso ezincinci," utshilo uGq. Sharman Stone, uNozakuzaku wooMama wase-Australia. "Ukuphatha imali xa begoduka kuyingozi kakhulu, kufana nokuhlala benemali ehleliyo ekhaya." [^61] Xa besebenzisa i-Bitcoin kunye nezinye iintlobo zemali ye-intanethi, abakho sengozini yokuhlaselwa, kwaye imali yabo ayihli xabiso kwaye bayakwazi ukuzigcinela  kangangoko befuna. 

> Abafazi basisininzi eKenya; i-70% yomsebenzi wezolimo wenziwa ngabo, kodwa umhlaba osezandleni zabo yi-1% kwaye nemali abayenzayo ngalo msebenzi ilawulwa ngabanye abantu. [^62]

I-56% yabantu abangenazi-akhawunti zebhanki kwihlabathi ngabafazi. Kumazwe amaninzi abantu abaninzi abangenazi-akhawunti zebhanki ngoomama. Oku kunjalo nakumazwe alandisileyo inani labantu abanee-akhawunti zebhanki kwaye anabantu abadala abambalwa abangenazi-akhawunti zebhanki. [^63]. E-United States, eMbindi-Mpuma nakumazwe akumantla e-Afrika, isibini esithathwini sabantu abangenazi-akhawunti zebhanki ngoomama. [^64]

Uphando oluqhutywe eKenya lafumanisa ukuba ukusebenzisa iiselula xa kunaniselwana kuluncedo kakhulu, ingakumbi koomama. Kuncede amakhaya aneentloko zekhaya ezingomama ukuba anyuse imali abazongele yona ngesinye esihlanwini, into leyo incede oomama abangama-185,000 ukuba balishiye icandelo lezolimo baziqalele amashishini wabo okanye babe ngomathenga-thengsia ngolo hlobo kuphungulwe indlala kumakhaya akhokelwa ngoomama nge-22%.

Iinkampani ezisebenzisa iinkonzo zezimali zeselula ezifana no-M-Pesa eKenya okanye i-EcoCash eZimbabwe zinyuse inani labantu abasebenzisa iinkonzo zezimali. Ingxaki: ezi nkonzo zilawulwa endaweni enye, zinkampani zabucala. Urhulumente naye angangenelela, iintlawulo zingahluzwa okanye ii-akhawunti zivalwe. Umzekelo, ngoJulayi 2020 urhulumente waseZimbabwe wazivala iintlawulo ezenziwa nge-EcoCash zisiya kwii-akhawunti zebhanki okanye ukutsala imali ngazo.

Emva kokuba bevulele ii-akhawunti zokonga imali, omathenga-thengisa baseKenya, uninzi lwabo elingoomama, bonga imali eninzi kakhulu kwaye i-60% yemali abayenzileyo bayisebenzisela ukuthenga izinto zamashishini wabo. Amakhaya akhokelwa ngoomama eNepal asebenzisa imali egqithe nge-15% kukutya okunesondlo (inyama nentlanzi) ize igqithe nge-20% bayibhatale kwizinto ezinxulumene nemfundo emva kokuba bevulelwe ii-akhawunti zokonga imali ezisimahla. Ukongeza apha amafama eMalawi imali yabo efakwe kwii-akhawunti zabo zokonga imali bachitha imali egqithe nge-13% kwizixhobo zolimo into leyo yonyuse isivuno sabo nge-15%. [^65]

I-Bitcoin iyaziphungula iindleko zokufumana iintlawulo, into leyo ke inceda abantu ukuba bashiyeke benemali eninzi. Nangona iibhanki zesiqhelo zifuna umntu ukuba abene-ID kunye nobungqina bedilesi, i-Bitcoin yona ivuleleke emntwini wonke. Ke ngoko, i-Bitcoin ingabanceda oomama ukuba baxhamle amalungelo amaninzi futhi bakwazi nokuzilawula ngokugcweleyo.

Xa ufuna ulwazi olugcweleyo ngeemeko abaphila phantsi kwazo abantu baseZimbabwe kunye nomahluko kubomi babantu owenziwe kukusebenzisa i-Bitcoin eVenezuela, Argentina, Afghanistan, Nigeria nakumanye amazwe [mamela udliwano-ndlebe endiluqhube kwi-podcast yam] (https://anita.link/show). Xa ufuna ulwazi olutyebileyo ngezinto eziluncedo koomama abasebenzisa i-Bitcoin, funda icandelo elithi "Women in Bitcoin".

### Iyacotha kodwa Ikhuselekile
Into egxekwa ngayo i-Bitcoin kukuba indlela ekhula ngayo iyacotha kwaye inobucukubhede obuninzi. Okuyinene kukuba i-Bitcoin yeyona mali ka-intanethi kudala ikhona futhi nekhuselekileyo. Zange yakhe yahlaselwa ngoonqalintloko baka-intanethi okanye itshintshwe. Isizathu soku kukuba iqhutywa zingcali ezizimeleyo, futhi ivulelekile kumntu wonke injongo zayo kukunceda uluntu kuphela. Mamela ku-[Adam Back](https://anita.link/12), [Gloria Zhao](https://anita.link/82), [Tim Akinbo](https://anita.link/63), [Amiti Uttawar](https://anita.link/62) or [Matt Corrallo](https://anita.link/19) ukuze uyiqonde indlela abazinikele ngayo emsebenzini wabo. Okwesibini, isantya ekhula ngaso senziwa sicothe ngabom. Le nkqubo isetyenziswa zinkampani zaseSilicon Valley sokuba "Baleka ngesantya, kwaphuke eyaphukayo" ayihambelani neyenziwa kwa-Bitcoin, onemali ezibhiliyoni ezingama-600 ze-USD futhi ohleli esebenza. 

### I-intanethi yokwenza izinto ezininzi
Imali esebenza nge-intanethi ingasetyenziswa nangoomatshini. Imoto zombane eziziqhuba ngokwazo ziza kukwazi ukugcwalisa iibhetri zazo kwizitishana ezenzelwe oku zize zisebenzise i-bitcoin njengentlawulo. Ayiyontsomi le, oku kuza kwenzeka kungekudala. U-Andy Schroder waseKentucky (ugcwalisa ibhetri yeTesla yakhe esebenzisa ubuxhaka-xhaka bokuhlawula imali ezincinci, i-Bitcoin Lightning Network (http://andyschroder.com/DistributedCharge/).  Obu ayibubo bodwa ubuchwepheshe obuza kuzalwa yintsebenziswano phakathi kweteknoloji entsha, imali kunye nezonxibelelwano.

### I-Bitcoin, Uncedo lokuGqibela
Njengoko benditshilo kwisahluko 1, akukho mathandabuzo ukuba le nkqubo yezimali isetyenziswa ngoku iza kuphelelwa lixesha, into engekaziwa kukube oku kuza kwenzeka nini na. Nangelathuba laphambi kokunwenwa kobhubhane we-COVID-19 kwihlabathi ngentwasahlobo ka-2020, amazwe ebentyumpa-ntyupeka ematyaleni; umonakalo omkhulu obusenziwa ngokuba ububonakala kumahluko phakathi kwezityebi namahlwempu kwihlabathi. Kuyiminyaka emininzi iingcali zilumkisa uluntu ngale ngxaki. U-Simon Dixon wayesele ewuchaza ngokuba nguMbodamo woQoqosho weminyaka yoo-2020 kwango-2011. UNomi Prins wayicacisa into yokupheka amaxabiso kweebhanki ezinguvimba kwincwadi eyapapashwa ngo-2018 eyayinesihloko esithi" Great Depression of the 2020s. USatoshi Nakamoto uyathetha ngomngcipheko wenkqubo yezimali exhomekeke ematyaleni amakhulu kunye nombhodamo wezoqoqosho kwiphepha lokucacisa i-bitcoin.

I-Bitcoin yimali engasekelwanga tyaleni. Awunakusuke ulinyuse ixabiso layo uwedwa. Luhlobo lwemali olunokusetyenziswa ngabantu xa beyiyeka le mali yesiqhelo. Ukuze sikwazi ukuyithintela le ntlekele izayo kufuneka umntu imali yakhe ayityale kwii-asethi ezahlukeneyo ukwenzela ukuba angalahlekelwa kakhulu xa kunokuvela umbhodamo kwezezimali. 

Ngethuba ii-CEO zenkampani ezirhweba kumaziko arhweba ngezabelo ezifana no-Elon Musk kunye neMichael Saylo beqalise ukutshintsha i-USD nge-bitcoin, bazinceda ngokuba babe nemali eqhushekwe kwi-Bitcoin. I-bitcoin yimali yabantu. Yenzelwe kanye umntu ofana nam nawe. Lithuba lakho ngoku ukuba ukuyilahle le mali yesiqhelo, ihlutshwa zingxaki zayo kakade. Awukashiywa lixesha. 

### I-Bitcoin iluncedo kumntu wonke
Ubuxhaka-xhaka buka-Bitcoin bobomntu wonke; buluhlobo lonxibelelwano obungalawulwa endaweni enye obukhulayo sibujongile. Thina bantu zange sikwazi ukufaka imali kwiinkampani ezixhamle ku-intanethi. Uninzi lwethu lalingenazabelo kwiinkampani ezifana n-Apple, Google okanye uFacebook. Zininzi izinto eziyimiqobo ethintela iibhiliyoni zabantu ukuba batyale imali kumashishini aqalayo. I-Bitcoin ivuleleke emntwini wonke ukuba afake isandla kumalinge okwakha ubuxhaka-xhaka bayo. Ungasebenzisa umzekelo wendlu ukuze ucacelwe, ize i-Bitcoin yona ibe yindlu eku-intanethi. Zizizigidi ezingama-21 kuphela izindlu ezikhoyo kwaye wena uvumeleke ukuba uthenge nokuba yintoni na eyakhe le ndlu, ingalucango okanye into encinci efana nefestile. 

### I-Bitcoin Inceda Abantu Bonge 
I-Bitcoin ifaneleke kakhulu xa ufuna ukonga imali ixesha elide. Ukuba ukholelwa ukuba ixabiso layo liza kunyuka kule minyaka izayo, kuyakunceda ukuba uyigcine ungayisebenzisa i-bitcoin yakho kwizinto ezingabalulekanga. 

### Ungakwazi ukuyithenga i-Bitcoin
Akunyanzelekanga ukuba uthenge i-bitcoin epheleleyo. I-bitcoin iyakwazi ukwahlulwa ibe zisenti ezizizigidi ezilikhulu. Iqhezu elincinci kakhulu le-bitcoin kuthiwa yi-"Satoshi" - ithiywe ngegama eliqanjiwe lomntu owaseka i-bitcoin, uSatoshi Nakamoto. Ungathenga amasuntswana e-bitcoin ngemalana encinci elingana ne-20 euros, umzekelo.

### I-Bitcoin kunye neMisebenzi yeMali
Oosoqoqosho abazi iincwadi kuphela bamile kwelokuba i-Bitcoin ayiyomali yokwenyani kuba ayikwazi ukwenza izinto ezintathu ezenziwa yimali. Ezi ezinto zachazwa nguWilliam Stanley Jevons[^66] ngo-1875, zaze izimvo zakhe zasetyenziswa kakhulu kwiincwadi zezoqoqosho lwamazwe ukususela ngoko.

NgokukaJevons, i-Bitcoin kungathiwa yimali ukuba iyakwazi ukwenza le misebenzi:

1. Inexabiso - ixabiso layo kufuneka lihlale lizinzile ixesha elide
2. Isixhobo sonaniselwano - Isetyenziswa ngabaninzi njengesixhobo sokunaniselana okanye ukuthenga iimpahla neenkonzo.                                                      Source: https://en.wikipedia.org/wiki/Money
3. Isixhobo se-akhawunti - isetyenziselwa ukulinganisa amaxabiso, iindleko kunye nengeniso                           Source: https://en.wikipedia.org/wiki/Money

**1. Inexabiso**                                                                        Abo bayigxekayo bathi i-bitcoin ayinaxabiso kwaye ingabangela abantu ukuba balahlekwe yimali kwixesha elifutshane. Ukuphendula kule into, njengoko benditshilo kwisahluko 3.1, xa uza kuyigcina ixesha elide le nto ayiyongxaki. Ukongeza, andiyiqondi le nkcaza kufuneke izinze ixesha elide. Lingakanani ixesha elide? Izinga lokuhla kwexabiso lemali e-Austria ibingu-20% kule minyaka ilishumi igqithileyo. Zonke ezinye iintlobo zemali ezifana ne-Euro zinayo le ngxaki yokuhla zinyuka ngenxa yesi sizathu sinye. 

**2. Iqhosha loNaniselwayo**                                              I-bitcoin ungayisebenzisa njengesixhobo sonaniselwano ukuba uyafuna. Ewe, bezisembalwa zona iinkampani, iinkonzo kunye nerestyu eziyamkelayo i-bitcoin njengento yokuthenga ngethuba kubhalwa le ncwadi. Ukuba ufuna ukuyisebenzisa kunaniselwano ungasebenzisa izixhobo neenkonzo ezahlukeneyo onokuzigcwalisa nge-bitcoin wakugqiba uyisebenzisa njengemali yokuthenga yesiqhelo. Ukongeza apho kukho iinkampani ezikhoyo esele ziyamkela i-bitcoin futhi nezihlawula kwanemivuzo ngayo.

**3. IsiXhobo se-Akhawunti**                                            Imali le yesiqhelo kufuneka ibe sisixhobo se-akhawunti ngokomthetho. Sinyanzelekile ukuba sisebenzise yona. I-Bitcoin uyisebenzisa ngokuzithandela - unokuzikhethela yona; xa siqikelela ukuba ixabiso layo liyenyuka, asiyisebenzisi. Njengoko ukuhla kunyuka kwexabiso le-bitcoin kuya kuphela ngokuhamba kwexesha, ixabiso layo ngemini liye lizinze baze abantu bagxalathelane bafune ukuyisebenzisa. Naphambi kokufika kweli xesha, amashishini amaninzi aya ezamkela iintlawulo ezenziwa nge-bitcoin, kuba esazi ukuba ixabiso layo alihli lula, into eliyenzayo liyenyuka.

Lufikile uhlobo olutsha lwemali esinganyanzeliswayo ukuba siyisebenzise, kodwa eyimali esinokuyisebenzisa okwethutyana, kufuneka ihambe amanqanaba athile ngolu hlobo: kuqala, kufuneka ibe yimali enexabiso, emva koko kufuneka yakhiwe, baze abantu bayisebenzise njengeqhosha lonaniselwano. Kusemva koku apho inokusetyenziswa njengemali yokuvula i-akhawunti.

Ukuyibukula i-bitcoin kuba usithi ayikayenzi yonke le misebenzi yemali kukuphazama.

### Ukuthelekisa iimpawu zemali
Ngo-2014 uRyan Walker wathelekisa ithiyori kaDarwin ethetha ngokutshabalala nokusinda kwezidalwa waze wayithelekisa nokutshintsha kweentlobo ezahlukeneyo zemali. Le theyibhile ingezantsi ibonisa indlela igolide, imali kunye ne-bitcoin eziyenza ngayo le misebenzi yesiqhelo iye isetyenziselwa ukuchaza iimpawu zemali (irowu 1 - 8). Amanyathelo karhulumente ubunzulu bokulawulwa endaweni enye kunye nolawulo ngabasemagunyeni (rowu 9).

> Ukufika kweentlobo zemali ezisebenza nge-intanethi kubangele ukuba kuvele iimpawu ezintsha ezazikade zingekho ngaphambili kwimali yesiqhelo. Ukongeza, ukuqondwa kwezi mpawu kuza kuyitshintsha kakhulu iindlela ezibonwa ngayo iintlobo zemali luluntu. Urowu 10 no-11 ziquka iintlobo zemali ye-intanethi xa ithelekiswa nemali yesiqhelo kunye nezi mpawu zintsha zifakelweyo zemali." - **Ryan Walker**

![The traits of money](resources/_table-characteristics-money.PNG)[^67] Oku kubonisa indlela igolide, imali kunye nemali zika-intanethi ezizizalisekisa ngayo ezi mpawu zintsha zivele emva kokuba kokufunyaniswa kwe-Bitcoin.

Njengokuba ubona, i-Bitcoin idlala indima engaphezulu kwale idlalwa yimali yesiqhelo. Iye itshintsha ngoku isenza umsebenzi omtsha ongaqhelekanga kulo uqhele ukwenziwa yimali,  misebenzi leyo kuza kusekelwa kuyo kule minyaka izayo. 

[^56]: [Clifford Stoll](https://www.newsweek.com/clifford-stoll-why-web-wont-be-nirvana-185306)  
[^57]: [Wikipedia, Democracy Index](https://en.wikipedia.org/wiki/Democracy_Index)  
[^58]: [International Monetary Fund, Inflation rate](https://www.imf.org/external/datamapper/PCPIPCH@WEO/OEMDC/ADVEC/WEOWORLD), requested on April 26th, 2021  
[^59]: [Trading volume on P2P Bitcoin exchanges in Sub-Saharan countries from May 2020 to April 2021](https://www.usefultulips.org/combined_Sub%20Saharan%20Africa_Page.html), requested on April 26th, 2021  
[^60]: [World Bank, Sending money from South Africa to Zimbabwe](https://remittanceprices.worldbank.org/en/corridor/South-Africa/Zimbabwe), requested on April 26th, 2021  
[^61]: [BNY Mellon Supports Global Push for Financial Gender Equality](https://www.bnymellon.com/us/en/about-us/newsroom/company-news/bny_mellon_supports_a_global_push_for_financial_gender_equality.html)  
[^62]:[Georgetown Journal of International Law](https://www.law.georgetown.edu/international-law-journal/wp-content/uploads/sites/21/2018/08/4-Kenya-Report-508.pdf)  
[^63]: [World Bank, Global ID Coverage, Barriers, and Use by the Numbers : An In-Depth Look at the 2017 ID4D-Findex Survey](https://globalfindex.worldbank.org/sites/globalfindex/files/chapters/2017%20Findex%20full%20report_chapter2.pdf)  
[^64]: [World Bank, The Little Data Book on Financial Inclusion 2018](https://openknowledge.worldbank.org/bitstream/handle/10986/29654/LDB-FinInclusion2018.pdf)  
[^65]: [World Bank, The Global Findex Database Measuring Financial Inclusion and the Fintech Revolution 2017](https://www.notion.so/Financial-Inclusion-feb3e3913cb042b9bc0ef525ad0f8272#f24c9e8d868e49fe9052c61ead55e080)  
[^66]: [William Stanley Jevons](https://en.wikipedia.org/wiki/William_Stanley_Jevons)  
[^67]: [Ryan Walker](https://www.coindesk.com/origins-money-darwin-evolution-cryptocurrency)

